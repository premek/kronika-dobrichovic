<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, VII Dobřichovice za války třicetileté.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>VII. Dobřichovice za války třicetileté.</h2></td></tr>
  <tr>
    <td colspan=2>
    <p align="JUSTIFY">
Hned na začátku války třicetileté při povstání českém obdržel řád od direktorů království 
českého vyrozumění, že se jim statek Dobřichovice zabírá 
a předává se v držení Jindřichu Matesu, hraběti z Turnu. Bylo to při sv. 
Janu křtiteli, kdy hraběnka z Turnu se na zámku dobřichovickém usídlila v místech, kde páter 
bydlíval, a bohoslužby evangelické častěji odbývati dala /Pospíchalovo diarium z r.1663/. Po 
záboru více než rok trvajícím dostaly se, byvše zpět koupeny, Dobřichovice v majetek řádu.<br>
Začátkem války byla osada zdejší svědkem vojenských tažení, dislokací vojsk buď císařských aneb 
nepřátelských a byla sužována válečnými a naturálními dávkami.<br>
V r.1631 na den sv. Anny byla téměř celá ves od Švédů spálena, zámek vydrancován a proměněn 
ohněm v sutiny. Převor Manner poznamenal v „liber flavus": „Což vše vpádové vojenští v čas 
nepřítele švédského Panýra, Torstesona a Frankla generálů, proti nimž J. M. císařské vojsko i lid 
státi musil, pobráno, zbořeno a oloupeno bylo."<br>
Po utišení bouřlivých časů byl zámek za velmistra Harracha znovu obnoven a kaple sv. Václava v 
tvrzi svému účelu navrácena. Jen pozvolna zotavovaly se Dobřichovice ze škod dlouhotrvající 
válkou způsobených. Dům řádový byl téměř rozbořen, statky a domy řádové zpustošeny a 
zanedbány.<br>
Tu vystupují v dějinách řádu křižovnického tři mužové, kteří nezdolnou energií a láskou k řádu 
naplněni, tu zásluhu mají, že řád zániku propadající zachránili. Osud a život oněch mužů týká se i 
Dobřichovic. Byl to zmíněný již převor Manner, muž zvláštního organisačního talentu, výtečně 
obeznalý ve všech odvětvích tehdejší veřejné správy a zvláště o ekonomii, který po míru položil 
základ k pozdějšímu dobrému hospodářskému stavu. Nástupce jeho v úřadě převorském Volfgang 
Jindřich Tilliš /1659-1662/ uplatnil jako bývalý správce své praktické zkušenosti ve službě řádové 
a nezapomenutelný Jiří Hynek Pospíchal, který se stal převorem ještě ve věku poměrně mladém, 
ale pevnou rukou celou správu statků řádových vedl a právo vrchnostenské nad poddanými sám 
vykonával. Nebylo dne ani hodiny, kdy by nebyl vyjel na statky řádové. Sotva se vrátil ze strany 
jedné, již v noci opět koňmo, vozmo neb pěšky spěchal na statek druhý, jsa přísným dohlížitelem 
svých úředníků a spravedlivým soudcem lidu poddaného. Po smrti generála Valdštejna stal se 
velmistrem řádovým a vedl otěže jeho od r.1694-1699.<br>
Pospíchal dlel, jak se z mnohých zachovaných památek písemných dovídáme, velmi často v 
Dobřichovicích, byl zde znám a znal i zdejší poměry a lidi velice dobře. Zvěčnil se tím, že 
vybudoval rozbořený dvůr a vystavěl kapli sv. Tadeáše r.1680. Pospíchal po příkladu svých 
předchůdců volil Dobřichovice za své letní sídlo a brával s sebou i jiné bratry řádové sem o 
prázdninách na zotavenou. Zámek hostil ve svých zdech mnoho vynikajících osobností, hodnostářů 
jak duchovních tak i světských, různých vojenských pohlavárů a výtvarných umělců.<br>
V pamětní knize z r.1721 píše farář Schicht o vzácné návštěvě Morice Adolfa, knížete saského, 
který se svými dvořeníny dne 5. června Dobřichovice navštívil. Mezi služebnictvem bylo i mnoho 
hudebníků, mundšenk, kuchař a lokajové. Po sedm neděl, po které ony návštěvy trvaly a ve kterých 
se rozličné distrakty, jak na Berounce, tak i v lesích řevnických činily, všechny outraty a výlohy se 
vedly z kasy řádu, jakož i rozličné forování jak do Prahy, tak i do okolních ležících míst Břežan, 
Zbraslavě, Karlštejna se z Dobřichovic fedrovaly. Několik dní později přijel na návštěvu ještě 
jeden kavalír s dvěma lokaji. Pro nedostatek pokojů musil jim farář svou vlastní habitaci a pokoj 
s postelí postoupiti, ježto se zde osm dní zdržel. Poněvadž na den sv. Jana Křtitele den jeho jmenin 
se slavil, z té příčiny jemu k uctění „kunstovný oheň" jak na vodě, tak proti generalátu, den před 
tím na večer se zapálil, při kterém se bubny a trouby notně slyšeti daly.<br>
Zub času hlodal neúprosně na budově zámecké a jen nákladnými opravami mařilo se jeho dílo. 
R.1734 část zámku směrem ku mlýnu, zejména místnosti rohové byly tak sešlé, že se více k obývání 
nehodily. Dány nové podlahy, dvéře, okna, vystaven krb, jímž bylo vytápění umožněno. Štít byl 
zcela obnoven, slohu zámku přizpůsoben a na něm letočetný nápis zhotoven:<br>
DIe seXta IVLII CoeLo faVente restaVratVM /1734/, což znamená: dne šestého července za 
přízně nebes opraveno.<br>
Zámek nízko položený trpěl povodněmi. Podlahy v dolejších místnostech hnily, 
musily se často vyměňovati a zdi opravovati. V r.1747 byl úplně obnoven generalát, pokoje a 
ložnice znovu vymalovány malířem Janem Vodnianským, měšťanem pražským, dána nová 
okna a kamna. Zdi vnější ozdobeny rýsováním, pod střechou zdělán ozdobný pás, v něm 
různé motivy vtisknuty. Průčelí generalátu ozdobeno znakem řádovým, na straně východní 
namalovány sluneční hodiny.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

