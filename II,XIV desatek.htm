<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XIV O desátku zdejší farní osady.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XIV. O desátku zdejší farní osady.</h2></td></tr>
  <tr>
    <td colspan=2>
    <p align="JUSTIFY">
Desátkem rozuměla se kulturní daň, záležející z naturálií neb i z peněz, která se faráři 
odváděla. Vybírání desátku patřilo k nejtraplivějším chvílím duchovního správce, ježto 
málokdy se mu tolik sešlo, kolik bylo ustanoveno a často libovůlí, někdy i zlou vůlí 
nebylo dáno ničeho, neb tato daň všemožným způsobem byla obcházena. Desátek se 
odváděl jednak ve slámě, jednak v zrně a to jinak, když se urodilo, jinak když se 
neurodilo. Snopy se odváděly někdy tak malé, že by je šňůrou od klobouku každý 
obvázati mohl, nebo byly na způsob došků a ještě více než zpola omlácené.  O slastech 
při placení desátku mohlo by se mnoho napsati. V knize pamětní z roku 1746 píše farář 
Šaršon: Se zadnotřebáňskými jsem se umluvil, aby  mně  z mandela l věrtel na zrně 
odváděli, k čemuž oni volně přistoupili. Jak to ale řevnický uslyšeli, ihned jsou se na mně 
obořili co to nového začínají a tak jsou se pobouřili, že jsem potom sotva od 
zadnotřebáňských pět měřic dostal. Řevnický ale i letovský nic více, než jeden věrtel 
odváděti nechtěli.<br>
Roku 1717 jsem z ohledu veliké nouze mezi lidem osadním řevnickým, letovským zadno 
i hlásnotřebáňským, jakož i jiná léta mnoho obilí přes 200 strychů zapůjčil. Na 
poděkování ale, jak řevnický tak i letovský  i zadnotřebáňský mi desátek na zrně 
odpírali…… při tom ale administrátoru věc těžká jest obstáti, neb někdy mandel sotva 
půl měřice dá, neb na způsob došků snopy bývají a ty ještě doma oklepají a při tom přece 
zpropitné míti chtějí, kteréž se jim za starých let dávalo, když jsou náležitě a spravedlivě 
desátek odváděli. K tomu ještě, poněvadž tak špatné obilí jest, třináctý strych mlatcům se 
dávati musí, tak co zůstane….<br>
Celkem obdržeti měl zdejší farář 45 mandel pšenice, 34 mandel žita, 6 mandel jačmene, 
na zrně 21 strychů pšenice, 18 strychů a 2 věrtele žita.<br>
Když se přiblížila doba odvádění desátku, poslán byl na obecní úřad seznam všech 
poplatníků. Rychtář určil pak den, kdy se měl desátek odváděti. Bylo starodávným 
zvykem, že při odvádění desátku byli příchozí pohoštěni na hospodě, aneb na faře a sice 
ti z osad vzdálenějších, ze Řevnic a Zadní Třebáně obdrželi 12 liber vepřového masa neb 
telecího neb skopového, 2 bochníky chleba, 1 velikou mísu dobře proleželého sýra, 1 
vědro piva a 30 kr na tabák. Když nechtěli jídlo a kouření dostali 2 vědra piva. Slivenečtí 
sypali desátek po sv. Martinu a vezli jej na řebřinovém voze, taženým 2 páry koní a 
obdrželi zpropitné 1 vědro piva.Tak byl odváděn desátek až do roku 1848, kdy k nemalé 
radosti faráře i poplatníků byl podle listiny vyvazovacích následovně splacen:
Přehlední tabela výkupných výsledků z vyvazení gruntovního veškerých povinných obce 
dobřichovické z 11.I. 1851:<br>


<table border=0 cellspacing=10 cellpadding=0>
   <tr valign="TOP">
      <td>Jméno povinného&nbsp;&nbsp;&nbsp;&nbsp;</td><td>č.d.&nbsp;&nbsp;&nbsp;</td>
      <td>&nbsp;&nbsp;&nbsp;částka&nbsp;&nbsp;&nbsp;</td><td>jistina</td>   
   </tr>
   <tr>
      <td>Landa Václav</td><td>10</td><td>5 fl 12 kr</td><td>104 fl</td>   
   </tr>
   <tr>
      <td>Horák Frant.</td><td>11</td><td>1 fl 36 kr </td><td>32 fl</td>
   </tr>
   <tr>
      <td>Moravec Jan</td><td>12</td><td>1 fl 36 kr</td><td>32 fl</td>
   </tr>
   <tr>
      <td>Kulíšek Václav</td><td>13</td><td>1 fl 36 kr</td><td>32 fl</td>
   </tr>
   <tr>
      <td>Trousílek Jan</td><td>14</td><td>3 fl 36 kr</td><td>72 fl</td>
   </tr>
   <tr>
      <td>Novák Josef</td><td>15</td><td>3 fl 57 kr</td><td>79 fl</td>
   </tr>
   <tr>
      <td>Landa Václav</td><td>16</td><td>3 fl 57 kr</td><td> 79 fl</td>
   </tr>
   <tr>
      <td>Habětín Josef</td><td>19</td><td>3 fl 57 kr</td><td>79 fl</td>
   </tr>
   <tr>
      <td>Kozák Josef</td><td>20</td><td>1 fl 36 kr</td><td>32 fl</td>
   </tr>
   <tr>
      <td>Kecek Antonín</td><td>24</td><td>3 fl 57 kr</td><td>79 fl</td>
   </tr>
   <tr>
      <td>Bejlek Jan</td><td>25</td><td>3 fl 57 kr</td><td>79 fl</td>
   </tr>
   <tr>
      <td>Konrád Josef</td><td>27</td><td>3 fl 57 kr</td><td>79 fl</td>
   </tr>
   <tr>
      <td>Křenek Josef</td><td>28</td><td>5 fl 33 kr</td><td>111 fl</td>
   </tr>
   <tr>
      <td>Řezníček Josef </td><td>41</td><td>4 fl 29 kr</td><td>89 fl</td>
   </tr>
   <tr>
      <td>Hrdle Václav</td><td>43</td><td>1 fl 36 kr</td><td>32 fl</td>
   </tr>
   <tr>
      <td>Nosek Josef</td><td>44</td><td>3 fl 57 kr</td><td>79 fl</td>
   </tr>
   <tr>
      <td>Horák František</td><td>45</td><td>5 fl 33 kr</td><td>111 fl</td>
   </tr>
   <tr>&nbsp;</tr>
   <tr>
      <td>Dohromady</td><td>&nbsp;</td><td>&nbsp;</td><td>1272 fl </td>
   </tr>
</table>
<br>
Od c.k. okresní komise Dobříšské pro vyvazení gruntu ve Zbraslavi, dne 27. prosince 1850<br><br>
Bořický, řid. kom. <br>
Josef Jedlička, hosp. kom. <br>
F. Černý, aktuár.<br><br><br>
 Podobným způsobem vykoupili desátek povinníci z Letů, Řevnic, Hlásné a Zadní Třebáně a za 
splacený kapitál koupena byla stř. renta č. 47254 z 1. dubna 1886 na 4,2 %. Obnos jistiny činí 
12.900 Kč a dá ročně úroků 541 Kč 80 h, které nyní farář dobřichovický místo bývalého 
desátku dostává.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

