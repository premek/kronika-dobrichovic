<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XXVII Škola.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XXVII. Škola.</h2></td></tr>
  <tr>
    <td colspan=2>
    <p align="JUSTIFY">
Dějinné záznamy o zdejší škole pocházejí z konce stol. XVI., když M. Jindřich 
Dvorský z Hefenburku, administrátor konsistoře pod obojí, uvádí spor, jenž 
povstal mezi dobřichovickým učitelem Václavem Nejsrem a řevnickým farářem 
Václavem Egeriem r.1592. Zdejší škola byla jednou z nejstarších na okrese. Jiný 
spor je zaznamenán v r.1612, když rektor školy Řehoř Kuklička žaluje 
arcibiskupu Loheliovi na řevnického faráře Jana Jindřicha Popelia.<br>
Ze soupisu všech řádových poddaných z r.1660 uvádí se škola jako 24.dům mezi 
32 domy, kteréž tehdy zde i v Karlíku stály. Škola stávala na témže místě, na 
němž dnes stojí, byla zbudována ze dřeva s jednou učebnou v přízemí a bytem 
pro řídícího a zajisté i s hospodářskými budovami, ježto za starých dob učitel 
měl pole a desátek ve slámě a zrně.<br>
Prastará školní budova byla zničena ohněm při velkém hoření Dobřichovic. 
Vypukl totiž oheň ve statku č.10 a zachvátil celou řadu stavení, přeskočil přes 
ulici a zanítil školní budovu, jež lehla úplně popelem. Téhož roku byla nákladem 
záduší farního kostela sv. Martina a Prokopa postavena škola nová. Účet 
zachovaný v kostelních účtech z r.1715 vypočítává podrobně, že nová škola byla 
vystavěna za obnos 231f122 kr. Tato škola trvala až do polovice stol. XIX., kdy 
byla již tak chatrná a sešlá, že se v ní nemohlo vyučovati. Ve střeše bylo pod 
spuchřelým šindelem a došky vidět vyčnívající latě a krovy, následkem čehož do 
učebny pršelo a vyučovati se nedalo. Proto bylo nutno vyhledati nové místnosti, 
nežli mělo dojít k stavbě nové školy. Tu byla zatímě škola umístěna ve statku u 
Řezníčků č.d.41. To se stalo v r.1859 a tenkrát byla škola již dvoutřídní. První 
třída byla umístěna ve statku, druhá ve zvláštním, asi výměnkářském, domku. 
Dne 12.března 1861 vyhořela stará opuštěná škola a mimo to i Řezníčkův statek 
a s ním jedna třída. Jen výměnek s druhou třídou byl zachráněn. Po nějaký čas 
se vyučovalo v druhé třídě střídavě. Řádový velmistr Jakub Beer nařídil stavět 
novou školu. Stavbu prováděl zednický mistr Mariák ze Zbraslavě a výlohy 
stavební obnášely 14.000 zl mimo dovoz kamene, dříví, cihel, kterýž 
obstarávaly přiškolené obce Lety, Vonoklasy a Rovina. Školu vysvětil řádový 
převor Jestřábek a promluvu měl představený kláštera P.Lichtblau ze Skalky. 
Obec darovala po dokončení stavby místo na školní zahrádku.<br>
Škola, původně jednotřídní, stala se v r.1859 dvoutřídní, 1872 trojtřídní, 1878 
čtyřtřídní, v r.1913 pětitřídní, 1929 šestitřídní. Ježto školní budova nemá tolik 
místností, aby se v ní najednou mohlo v šesti třídách vyučovat, má třetí třída 
střídavě vyučování a šestá jest umístěna v světnici statku Zíkova v č.44.<br><br>
     </p>
    </td>
  </tr>
  <tr>
    <td width="5%"></td>
    <td>Řídící učitelé v Dobřichovicích</td></tr>
    <tr>
    <td colspan=2>
    <p align="JUSTIFY">
<br>r.1598 Václav Nejser<br><br>
r.1612	Řehoř Kuklička<br><br>
r.1685	Jan Hoffmann<br><br>
r.1689	Řehoř<br><br>
r.1689	Jakub Dvořák a Jolana manželka. V urbární knize z r.1660 jsou 
zaznamenány jeho dítky: syn Matěj na vojně, Matouš v Strašnicích, 
Jan na Tursku, dcera Veruna a Ludmila v Dáblicích, Maria po jiné 
ženě, Markyta a syn Jakub.<br><br>
r.1729	František Vít Novák<br><br>
r.1743	Karel Václav Český. Dne 10.I. 1733 podává zdejší administrátor 
P.Samuel Finkaus zprávu velmistru Böhmovi: Učitel dobřichovický 
jménem Karel Czesky, rodem z Turnova, nyní 33let stár, ženat, muž 
života bezúhonného, vyučuje pilně mládež v čtení, psaní a zvlášť 
denně v začátcích víry. Školu vystavěla vrchnost.<br>
Učitel dostává z jmění zádušního 6 fl, mimo to s literáty 4 fl 40 kr, 
od podaných žita ve slámě 20 mandel, pšenice 1 a půl mandele, 
ječmene 2 mandele. Dříví dostává na zimu z panenských lesů a 
týdně sobotáles od dětí. Ježto chudě děti vyučuje zdarma, dostává 
od vrchnosti 6 strychů žita.<br><br>
r.1764	František Horák<br><br>
r.1772	Václav Astl <br><br>
r.1774	Martin Michaláč, byl synem učitele Josefa Michaláče z Budňan a 
zemřel zde ve věku 81 let v r.1829.<br><br>
r.1829	František Herrfort rodilý z Volovic u Zvoleňovse.<br>
r.1872-1886 Matěj Hnitka, nar. ve Velké Pálči 4.IV.1820 a studoval 
v Litoměřicích. Byl učitelem v Chotěšově, Netvořicích, na 
Hradištku, v Železné a v Dobřichovicích. Zemřel v Dobřichovicích 
č.40 zánětem plic dne 24.února 1886.<br><br>
r.1886-1907 František Bobek. Nar. r. 1849 působil jako učitel v Libni, 
Modřanech, Zbraslavi a po 21 let jako řídící učitel 
v Dobřichovicích. Byl znamenitým znalcem hudby. Z jeho synů 
studoval Ladislav Bobek konservatoř hudby v Praze a jest 
dlouholetým členem orchestru Národního divadla v Praze. Za 
nástroj si vyvolil fagot. Druhý je ho syn František jest učitelem 
v Dobřichovicích.<br><br>
r.1907-1909 František Šimáček se narodil 4.XI.1857 v Řeporyjích u Prahy a 
navštěvoval učitelský ústav v Praze. Přišel do Dobřichovic ze Slap. 
Zemřel po krátké nemoci nachladiv se při pohřbu 10.XII.1909.<br><br>
r.1909-1921 Josef Kospert, narodil se v Kolíně n./L. 1863 a studoval na 
učitelském ústavě v Praze. V.r.1882 byl učitelem v Dobřichovicích, 
dále ve Dříni, Noutonicích, Liboci, Černolicích, Kosoři, pak řídícím 
učitelem zde. V.r.1921 stal se řídícím učitelem ve Vokovicích u 
Prahy.<br><br>
r.1921-1924 Antonín Jelínek. Narodil se v Lochkově u Slivence 1866. Sem 
přišel ze Slap. V mladších létech uveřejňoval vědecké články do 
Vesmíru a byl hluboce vzdělán ve vědách přírodních. Zemřel zde 
byl raněn mrtvicí dne 12.ledna 1924.<br><br>
r.1924-1928 Hugo Švéd, správce školy. Narodil se ve Mníšku 1870, studoval 
na uč. ústavě v Praze a byl zde dlouhá léta učitelem. Byl výborným 
hudebníkem, ovládal všechny nástroje a vyučil celou řadu žáků 
hudbě. Zemřel po krátké nemoci v Letech, kde měl statek dne 
13.III. 1930.<br><br>
r.1928-1929 František Bobek, správce školy. Narozen ve Zbraslavi, studoval 
na uč. ústavu v Praze a byl učitelem v Davli, v Horních Mokropsích 
a zde.<br><br>
r.1929-&nbsp;&nbsp;&nbsp;&nbsp;Karel Plaňanský. Nar. v Karlíně, studoval na učitelském ústavě 
v Soběslavi a působil na škole ve  Lhenicích, Trhových Svinech, na 
Smíchově, ve Slapech, ve Mníšku, v Bojanovicích, jako řídící učitel 
v Líšnici a ve Štěchovicích.<br><br>
     </p>
    </td>
  </tr>
  <tr>
    <td width="5%"></td>
    <td>Učitelský sbor v roce 1931.</td></tr>
    <tr>
    <td colspan=2>
    <p align="JUSTIFY">
Karel Plaňanský, řídící učitel<br>
František Bobek, učitel<br>
František Vyhnal, učitel<br>
Antonín Frýdl, učitel<br>
Emilie Tomková, učitelka<br>
Jindřiška Svobodová, učitelka<br>
Rudolf Hlava, učitel<br>
Marie Dvořáková, učitelka ž.r.prací<br>
Amalie Šorejsová-Tejnská, učitelka ž.r.prací<br>
Josef Hradec, farář, učitel katol. náboženství<br>
Josef Urban, říd.uč.v.v., učitel českosl. náboženství.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

