<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Domy č.126 - 150.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Domy č.126 - 150.</h2></td></tr>
  <tr>
    <td colspan=2>
    <p align="JUSTIFY">
Č.126<br>
Vila Vávrová. V té vile obýval Antonín Vávra , kdysi nejznamenitější  umělec Nár. divadla v 
Praze. Nar. v Praze dne 7.ledna 1847 věnoval se po skončených studiích na reálných školách 
studiu opernímu, jsa nadán krásným tenorovým hlasem a přijal místo jako lyrický tenor při opeře 
v Opavě, v Teplicích,  pak v prozatímním divadle pražském. Vynikl zejména v operách 
smetanových i jiných. V r.1889 opustil Nár. divadlo a vstoupil jako hrdinný tenor do opery 
v Rotterdamu. Záhy se však vrátil do Prahy a do soukromého života. V létě obývá svou vilu zde. 
Byl velikým umělcem a člověkem zlatého dobročinného srdce.<br><br>
Č.127<br>
Vila Dra Grégra, jejíž majitelem jest nyní Dr Josívko, ženský lékař.<br><br>
Č.128<br>
Vystavěn v r.1898 a téhož roku v něm byl umístěn poštovní úřad. Když bývalý majitel František 
Procházka odešel do výslužby, převzal poštu jeho syn a nástupce nyní vrchní poštmistr František 
Procházka.<br>
Telegrafní úřad byl otevřen v r.1898, telefon 1909, připojený na linku Praha-Beroun.
V poštovní obvod patří: Dobřichovice, Karlík, Mořinka, Lety, Roviny, Všenory, Horní Mokropsy, 
Nový Dvůr, Vonoklasy, Horní Roblín. Samoty: Tůmův mlýn u Třebotova, hájovna u Třebotova a 
samota u Boučka směrem k Řitce. Roznášení dopisu obstarává 6 listonošů a správu pošty vrchní 
poštmistr a dva úředníci.<br><br>
Č.129<br>
Vila z r.1899. Majitel Bedřich Suda, velkoobchodník v Praze.<br><br>
Č.130<br>
Vila z r.1901. Majitel Karel Barth, lekárník v Praze II, Štěpánská ul.<br><br>
Č.131<br>
Domek v Karlíku blízko třešňovky. Vystavěn v r.1901 Josefem Šťastným, 1903 prodán Janu 
Grossovi, vrchnímu oficiálu st. drah z Prahy, jenž 22.VII. 1906 při jízdě na kole na mostě proti 
mýtnému domku byl raněn mrtvicí. Koupil jej bývalý karlický mlynář Alois Koníček a jeho syn 
Karel domek prodal. Majitelem jest nyní ing. Karel Frank.<br><br>
Č.132<br>
Stavěn v r.1902 a 1923 rozšířen o prostranný dvůr. Majitelem jeho je Antonín Novák, mistr 
kolářský.<br><br>
Č.133<br>
Tuto vilu stavěl 1903 Antonín Žoha a prodal ji 1915 Františku Petráčkovi, zahradnickému 
architektu. Petráček pocházel od Nechanic a jako umělecký zahradník působil v Schőnbrunu u 
Vídně a posledně na Slovensku. R.1925 obýval vilu MUDr. Dvořák, nežli si vystavěl svůj vlastní 
dům. R.1929 koupil vilu MUDr. Antonín Tayerle a provozuje tam lékařskou praksi.<br><br>
Č.134<br>
Dům na bývalé chmelnici zbudovaný r.1903. Majitelem býval František Bohutínský, mistr 
pokrývačský, jenž r.1930 zde zemřel. Dům patří jeho dědicům.<br><br>
Č.135<br>
Vilu postavil r.1903 rytíř z Ritterheimu, později ji koupil Fischer majitel krejčovského závodu 
v Praze, od něho Otakar Janáček, majitel knihtiskařského závodu v Praze II., Palackého ul. č.11n. 
Otakar Janáček se narodil 28.března 1878 Dobré Vodě n./S. a učil se typografem v Hoblíkově 
knihtiskárně v Poděbradech. Po řadu let pracoval v tiskárně Nár. Politiky, přešel do Unie a stal se 
společníkem Šnajdrovy knihtiskárny na Kladně. Pak převzal Hrazánkovu knihtiskárnu v Praze v 
Jámě a co nejmoderněji ji vybudovav přenesl ji do Palackého ulice. Byl zdatným odborníkem, 
ducha podnikavého, dobrý organisátor, čilý a neúnavný. Byl členem presidiální rady obchodní a 
živnostenské komory v Praze, členem technologického průmyslového musea, státní a zemské 
živnostenské rady, členem představenstva gremia knihtiskařů a písmolijců, komorním radou, 
členem celní rady a t.d.<br>
Zesnulý mluvil několika jazyky a zcestoval celou Evropu a vydal svým vlastním nákladem několik 
děl. Byl štědrým podporovatelem umění. Zemřel v Praze a pohřben 13.XII.1827.
Majitelkou vily jest Marta Janáčková.<br><br>
Č.136<br>
Vila, jejíž majitelkou jest Malvína Buldrová, soukromnice.<br><br>
Č.137<br>
Vilu dal r.1903 vystavěti rolník Josef Kecek z Dobřichovic č.24. Po jeho smrti se vdova Zdenka 
Kecková, roz. Rážová provdala za učitele Antonína Frýdla. Nyní patří vila manželům Frýdlovým.
<br><br>
Č.138<br>
Vila z r.1904. Kol ní květinářská zahrádka se štíhlým, vysokým jalovcovým stromem. Majitel 
Čeněk Volf byl po 40 let šafářem ve zdejším dvoře.<br><br>
Č.139<br>
Z r.1904. Patří zednickému mistru Josefu Kusýmu, jenž pochází z Vořecha a byl zde po dlouhá léta 
zednickým mistrem. Vystavěl zde mnoho domů ku př. č. 106, 113, 115, 117, 107, 110, 141, 146, 
158, 159, 163 a j. Zemřel zde r.1931.<br><br>
Č.140<br>
Vila z r.1904, majitelka Marie Krütznerová.<br><br>
Č.141<br>
Kdysi vila Jentschová, kterou koupil Vojtěch Trnožka, generální ředitel exportní společnosti pro 
východ, známý příznivce a podporovatel zdejších spolků. Zemřel  9.VIII.1928.<br>
Nynější majitelkou jest Karla Novotná, vdova po soudním radovi.<br><br>
Č.142<br>
Z r.1904. 
Majitel Čeněk Machovský, strojní inženýr a majitel strojního závodu v Praze-III, Malostranské 
nábřeží č.3. Inženýr Machovský, nar. v Kolíně n./L. po skončených studiích na reálce navštěvoval 
pražskou techniku a pracoval v oboru cukrovarnickém, lihovárnickém a pivovárském. V oboru 
strojnickém má mnoho vlastních vynálezů, ku př. úsporná a kouřeprostá topeniště pro průmyslové 
závody. Píše do odborných časopisů.<br><br>
Č.143<br>
Majitel Dr Jaroslav Franta, ženský lékař a porodník v Praze.<br><br>
Č.144<br>
Majitel Dr Arnošt, advokát v Praze koupil vilu vystavenou r.1904 v r.1926 od prof. Jaroslava 
Bukovského, professora kožních nemocí.<br><br>
Č.145<br>
Vila stavěná v r.1904 patří Luise Matesové, soukromnici.<br><br>
Č.146<br>
Majitelka Žofie Kusá, vdova po mistru kamnářském.
V této vile jest umístěna četnická stanice.<br>
V roce 1931 byl velitelem stanice vrchní strážmistr Bohumil Bartoušek, jenž hned po převratu byl 
velitelem zdejší četnické stanice ustanoven.<br>
Dále: Štábní strážmistr František Železný, jenž se vrátil jako legionář, prodělav tažení přes Sibiř.
Štábní strážmistr František Teplý.<br>
Strážmistr František Josef Zelinger.<br>
Četnická stanice o třech mužích byla otevřena v Dobřichovicích v měsíci září r.1870.<br><br>
Č.147<br>
Z r.1904. Majitelkou jest Vojtěška Trousílková, vdova po řediteli měštanských škol.<br><br>
Č.148<br>
Dům stavěl František Hampl, kupec a pekař a prodal jej Rudolfu Dostálkovi z Radotína. Bydlí v 
něm obchodník Josef Turek a pekařský mistr Josef Liška. Majitelkou jest záložna v Libni.<br><br>
Č.149<br>
Majitel Jaroslav Svoboda, listonoš.<br><br>
Č.150<br>
Z r.1904. patří Františku Procházkovi.
    </p>
    </td>
  </tr>
</table>
<center><a class="menu" href="obsah3.htm">zpět</a></center>
</body>
</html>

