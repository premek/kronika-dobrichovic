<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XXIV Hornictví a rýžování zlata u Dobřichovic.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XXIV. Hornictví a rýžování zlata u Dobřichovic.</h2></td></tr>
  <tr>
    <td colspan=2>
    <p align="JUSTIFY">

Po celé prostoře všenorských lesů a dobřichovických směrem od Brunšova k Černolicům 
lze až podnes vidět haldy vykopaného kamení vedle zapadlých dolíků                                           
a jam. Tyto jámy byly nádržky na vodu, do nichž se stružkami sváděla voda, aby mohlo 
být jí vypíráno neb rýžováno zlato. Odtud pochází i místní název,, V rýžích´´
, který nesou stráně mezi Dobřichovicemi a Všenory. Za staletí usadilo se v údolních 
náplavech denudací /obnažováním/ zdejších pahorků zlato a nebylo více třeba, nežli je 
proprati vodou. K tomu byly zřízeny nástroje: šikmo položený žlab na dně s vlněnou 
látkou. Do vody jím proudící sypal se jíl neb prsť, která, jsouc lehčí, byla proudem 
odnesena, kdežto těžší zlato se usazovalo v husté látce. Později, když se náplavy 
přebraly, vlamovali se kovkopové do hor pomocí želez a motyk. Ruda se odvážela do 
pecí a pražením nabývala křehkosti. Pak se mlela na ručních mlýnech mezi dvěma 
kameny, podobnými kameni mlýnskému. Tyto pece i kameny byly zde na více místech 
vykopány. 
Rýžováním a dobýváním zlata se zabývali ponejvíc Němci. Balbín ve svých spisech dí: ,, 
Dobřichovice, kudy je cesta z Prahy do Berouna, dle udání bratří špitálských, měly 
bohaté doly na zlato a blízko se ukazují příkopy, jež jsou nyní zaneseny". Podobně i píše 
Jakub Ferber: / něm. / ,, V Dobřichovicích v berounském kraji měly být doly na zlato." Z 
dob dolování a rýžování na zlato obdržela část Dobřichovic na pravé straně Berounky 
název Brunšov. Podnikavý zlatokop jménem Braun, jenž sem přišel za štěstím a vzmohl 
se i na statek, doloval na druhé straně řeky a dal název tamnějším, později vystaveným 
domům. Z jména Braun a Seifen /rýžoviště/ povstalo Braunsaifen, zčeštěno na Brunšov.


    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

