<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>I, VI Hrádek.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>VI. Hrádek.</h2></td></tr>
  <tr>
    <td colspan=2>
    <p align="JUSTIFY">
Tento malý, ale úhledný hrad stával na ostrohu, pod nímž odbočuje cesta na Vonoklasy a kde ještě 
stopy jeho spatřiti lze. Vedle lesní cesty nachází se studánka s čerstvou, pramenitou vodou, 
která prý ze zasypaných 
sklepů se prýští a již lid ,,Karlovou studánkou" nazývá. Odtud odbočuje stará cesta na hřeben ostrohu 
přes rovinu až k příkopu , kterým byl ostroh překonán. Hlavní a znamenitou částí bylo čtverhranné 
stavení věžovaté, z něhož nezbylo nic více, než vysoké náspy po třech stranách a uprostřed prohlubně 
a sutiny, které padly do hlubokých sklepů. Zde patrně viděti, že vybírán kámen a kopáno po 
pokladech. Podle ústního podání měl býti mlýnec ,,Na hrázi" nad Karlíkem vystavěn z rozbořeného 
Hrádku. Cesta ke Hrádku jest chráněna trojhranným výběžkem, na němž stávala bašta, z níž bylo zříti 
ještě před 100 léty zdivo, kamení a zvětralou maltu. <br>
O Hrádku se leccos bájilo, že v něm manželka Karlova a služebnictvo přenocovaly, že byl podzemní 
chodbou spojen s Karlštejnem, že to byl hrad úhledný, věžovatý a pod. Pod Hrádkem byl rybník, který 
se nazýval Karlík. Okolo r.1440 byl hrad Karlík někomu zapsán a připsáno 200 kop na stavbu jeho 
skrze krále Václava, k níž ovšem nedošlo, tak že po Hrádku v r. 1442 při obléhání Karlštejna od 
Husitů rozbořeném nezbylo nežli jméno.<br>
V století XVI. mluví se o mlýništi pod Hradem a v urbáři řádovém z r.1590 činí se zmínka o chalupě 
Víta Šůry, k níž patřila zahrada pod Hradem. Zdejší farář Malec v r.1715 při popisu kostela karlického 
píše: ……, nazývá se kostelem,, karlickým proto, že stojí nedaleko zbořeného hradu Karlíka." Farář 
Holec v popisu farní osady dobřichovické v r.1829 praví: „Několik minut od kostela karlického 
vzdálen jest pahrbek Hrádek, na němž lze viděti zříceniny hradu, dle pověsti lidu připomínající hrad 
manželky Karla IV. Blanky."
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

