<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XV Chrámový zpěv.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XV. Chrámový zpěv.</h2></td></tr>
  <tr>
    <td colspan=2>
    <p align="JUSTIFY">
V starších časech učili se děti zpěvu církevnímu. Kdo naučil se ve škole čísti, trochu latinsky a 
měl sluch hudební a hlas, zpíval v kostele jako homo literatus a pomáhal zpěvákům. Ježto 
zpěváci kostelní na všecky zpěvy nestačili, najati byli pěvci, neb se utvořil sbor zpěvný a tak 
povstala bratrstva literátská. Začátek stal se v době Karla IV., kdy zakládání  bratrstev docílilo 
vrchole, kdy arcibiskup Arnošt sám duchovní zpěvy skládal. V adventě zpívaly se roráty. 
Knihy, z nichž se tenkráte zpívalo, sluly kancionály. Psaný kancionál po zdejších literátech se 
nezachoval . Děje se ale o něm zmínka v účtech zádušních r.1683, kdy zpívali, jak poznámka 
praví,  literáti  v době adventní, v postě, o procesích, křižových dnech, o slavnosti Božího Těla 
a o pouti. Zachoval se kancionál tištěný, vydání Jiřího Labaunera, v Starém Městě pražském ve 
Velké Koleji r.1693 se zajímavou tištěnou předmluvou od Jana Hynka Dlouhoveskýho z Dlouhé 
Vsi, probošta hl. kostela na Hradě Pražském. Mezi jiným dí:"Co by v zemi české nebylo a se 
nenacházelo? Zlato, stříbro, perly, vína , drahé kamení, koření, ryby, ptactvo, zvěři, dobytku a 
jiných věcí potřeba.... a t d." Tento kancionál opatřil Mikuláš Putermon, zdejší farář. Po r.1710 
zmínka o literátech zaniká. <br>
V dřívějších časech obstarával hudbu chrámovou řídící učitel, jenž si vycvičil zpěváky a naučil 
je zároveň různým hudebním  nástrojům. Zpěváčci dostávali z kostelní kasy 3 kopy grošů, učitel 
deputát ze dvora, plat a kus pole. <br>
Ve svých vzpomínkách na Dobřichovice v kronice školní zmiňuje se  zdejší rodák p. rada 
Havlík o zdejším zpěvu kostelním, o muzikantech, o řídícím učiteli, který nejen na varhany, ale 
i na všechny  ostatní nástroje hrál. Byli sousedé hrající na lesní rohy, trouby, housle, violy, 
cella, bassy, klarinety, byli i mezi sousedy zdejšími dobří zpěváci barytonisté, tenoři i basisté. 
Zmiňuje se o fořtovi Cibulkovi, který z listu i nejtěžší sola hrával a  žádných zkoušek 
přípravných nepotřeboval. Hudba chrámová byla pěstována zejména, když času letního 
výletníci pražští, solisté Nár. divadla na zdejším kůru zpívali. Ještě za faráře P.Emiliána 
Pauknera, znalce hudby církevní a skladatele, provozovány byly skladby, že to zní jako 
pohádka, vmyslíme-li se v dnešní doby. P.Paukner zaznamenal, že od neděle IX. po sv.Duchu až 
do sv.Václava v kostele dobřichovickém i karlickém přispěním pražských výletníků, např. pí 
Marie Štětkové, Ant. Šimka, prof. Svojsíka, továrníka Procházky, Lad. Bobka, člena orchestru 
Nár. div., učitele Švéda, provozovány skladby a moteta od Beethovena, Botoglieriho, Dvořáka, 
Gounoda, Cherubiniho, Griesbachera, Haydna, Menegaliho, Picky, Frant. Procházky, Cmírala, 
Mladého, Bendla, Sychry, Treglera, Říhovského a j. <br>
Za mých dob zpívával ještě prof. Svojsík Dvořákovy bibl. písně a v r.1923 na den sv. Václava při 
velké mši sv. zapěl Antonín Šimek,solista opery v Bratislavě a prof. Svojsík dvouhlasé "O 
salutáris hostia" s průvodem varhan od Mikuláška, bývalého člena pěveckého kvarteta, které kdysi 
podniklo turné kolem světa. Na varhany doprovázel Lad. Bobek. Též zpíval,,Agnus Dei" 
jednohlasé od Bizzeta a krásnému zpěvu naslouchali mnozí hosté z Prahy.<br>                                                                                                       
Po válce mnoho se změnilo. Nastala bída o varhaníka a tu naučil se hráti Frant. Kos z Karlíka, po 
něm jeho bratr Václav Kos, který o nedělích a svátcích na varhany hraje. Po dlouhá leta hrával p. 
řídící ve výsl. Rudolf Koníček, který si sestavil i menší hudební sbor.Snad časem přijde hudba 
chrámová zase k rozkvětu.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

