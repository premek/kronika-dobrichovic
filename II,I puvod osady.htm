<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, I O původu osady dobřichovické.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>I. O původu osady dobřichovické.</h2></td></tr>
  <tr>
    <td colspan=2>
    <p align="JUSTIFY">
Doba cizí nadvlády naučila Slovany v Čechách zakládati na příhodných místech hradiště. V nichž se 
obyvatelstvo mohlo skrýti v čase nepřátelského vpádu a též proti nepřátelům se brániti. Hradiště taková 
byla zakládána na místech chráněných strmými skalními stěnami, nebo na ostrohu obtékaném řekami 
nebo obklopeném rybníky a bahnisky.<br>
Vystupme na návrší nad Dobřichovicemi na pravém břehu řeky Berounky, rozhlédněme se vůkol a 
přesvědčíme se, jak rozkošná kotlinka kolem Dobřichovic s dobrou naplavenou půdou ze všech stran je 
od přírody chráněna. Proti severu pne se mocná bašta hřebenů příkře se svážejících, prorvaná úzkou 
branou, jíž plyne potok karlický, branou, jež dala se umělou hrází lehce přehraditi, potok ve svém toku 
zastaviti a celé údolí až ke Hrádku v jezero proměniti. Že se tak stávalo, možno souditi z toho, že 
prastarému mlýnci nad Karlíkem říkávalo se "Mlýn na hrázi". Ještě podnes spatřujeme v kotlině údolí 
karlického bažinu a část lesa, vroubícího ono údolí směrem severním, sluje "Nad rybníkem". Na druhé 
straně uzavírají kotlinu dobřichovickou hřebeny brdské, při jichž patě se vine řeka Berounka, která proti 
Všenorům skalních hřebenů od Vonoklas se svážejících se dotýká. Pak pohlédněme směrem k 
"Blatnicím" a přikloňme sluchu svého k významu onoho jména, ukazujícího na blata, mokřiny a máme 
před sebou obraz ideálního osídlení.<br>
V mezích těchto stávala původní osada, jejíž středem bylo vyvýšené místo u dnešního Karlíka, s něhož 
hřbitov a kostel v okolí pohlíží.<br>
V oněch místech usadil se před staletími rod Dobřichův, dle něho osada časem se rozšiřující nazvána 
byla. Nejstarší jména našich dědin jsou čelední /patronymická/ s koncovkou na ice, ov, im, in. Svědčí o 
tom, že obyvatelům jisté dědiny dávalo se jméno jediné. Nejhojnější jsou jména s koncovkou ici nebo ice, 
která se připojovala ku staročeským jménům osobním, dnes ovšem k nepoznání změněným. Užívají se 
toliko v mnohočtu. Tak od osobního jména Dobřich povstaly Dobřichovice.<br>
     Sídlo Dobřichovo s opevněným hradem v dnešním Karlíku a tvrzí u Berounky, chránící brod přes řeku, 
připadlo jako ostatní  sídla stařešinů v okolí hlavního města pod moc knížete pražského. Za času 
Boleslava ll., kdy zapouštělo křestanství své kořeny v Čechách, přijaly i Dobřichovice, poddány jsouce 
knížeti, novou víru. Z piety ku starému hradišti Dobřichovu vystavena malá románská kaple, zasvěcená 
sv. Martinu, jejíž původ znalci umění stavitelského do stol. Xll. kladou. Kolem kaple založen i hřbitov 
křestanský, který až dosud obyvatelstvu zdejšímu za poslední odpočinek slouží.<br><br>
Dobřichovice v poddanství kláštera ostrovského. Před ústím Sázavy končí ve Vltavě dlouhý ostrov, kde 
Boleslav ll. na sklonku života svého, uprostřed řeky mezi tichými lesy a skalami, založil benediktinský 
klášter sv. Jana Křtitele, "na Ostrově", jejž téměř všichni Přemyslovci bohatě přízní svou dařili. Tomuto 
klášteru darována Boleslavem i osada Dobřichovice s kaplí a desátky lidí usedlých. Benediktíni kláštera 
ostrovského věnovali Dobřichovicům péči nevšední. Mýtili lesy, vysušovali močály, vzdělávali půdu 
a vedli vzorné hospodářství. Nad Berounkou vystavěli dvorec s tvrzí, která střežila brod a přechod přes 
řeku. Toho času /zač. stol. Xlll./ počaly se Dobřichovice rozšiřovati, zejména, když původní středisko, 
dnešní Karlík, pozbylo pro vzdálenost řeky a dvorce svého významu a celé těžiště do dnešních 
Dobřichovic přeloženo bylo.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

