<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XVI Poměry náboženské.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XVI. Poměry náboženské.</h2></td></tr>
  <tr>
    <td colspan=2>
    <p align="JUSTIFY">
Starobylost kostela karlického potvrzuje nade vší pochybnost, že Dobřichovice a zdejší okolí záhy 
přijaly víru křesťanskou. Ve válkách husitských mnozí přijali učení Husovo. Dle jmen, která si 
dávali, jako Drak, Šílenec, Sršeň se zdá, že náleželi k výstředním Táboritům. Mám za to, že i zde 
byli vyznavači lidové sekty ,,Mikulášenci". Vznikla r.1471 a založil ji Mikuláš Vlásenický, jenž 
přísný život kázal, dogmata zavrhoval a hájil přijímání kališnické. Mikulášenci měli v čele starší, 
které nazývali bratry. Tito kázali, vykládali vidění a dbali, aby lid byl mravný. Mravouka jim byla 
nad věrouku. V stol.XVI. byli rozšířeni v jihov. Čechách kolem Tábora, Soběslavi, Bechyně. V 
Praze a v okolí jednotlivě. Starší vykládali evangelium a po výkladu pozakrývali svou tvář a dali 
se všichni do pláče. Odtud se jim říkalo ,,bratří plačící". Plakávali v přestávkách, které starší činil, 
vykládaje a napomínaje. Scházeli se, modlili se a plakali. Na myšlenku, proč zde mohli býti 
Mikulášenci, přivedl mne název jedné stráně za Karlíkem, jež dosud sluje ,,Plačtivá". Než jest to 
náhled můj soukromý.<br>
Historicky se dá dokázati, že v století XVI. i XVII. byli zde kališníci čeští, kteří se drželi pevně 
víry katolické, ale přijímali pod obojí a řídili se zvláštním úřadem církevním ,,konsistoří pod 
obojí" neb ,,dolejší". Tu se často stávalo, že pod jedním duchovním správcem přijímalo 
obyvatelstvo katolické pod jednou i pod obojí způsobou. Soused Palát z Dobřichovic, jak se 
Pospíchal ve svém  diáriu r.1663 zmiňuje, byl za své mladosti víry české-kališnické, ale v stáří 
stal se katolíkem. V účtech kostela zdejšího jsou vyznačeny výdaje na víno pro komunikanty, 
dokonce v r.1713 položka, od spravování koflíčku stříbrného pro komunikanty...2 fl. Od té doby 
přestává všeliká zmínka o utrakvistech, kteří se buď do církve katolické vrátili neb splynuli s 
protestanty.<br>
Židé byli zde hojně usazeni jako obchodníci i rolníci. Daleko více Israelitů přebývalo před 100 
lety  na Vonoklasech, kde tvořili svou náboženskou obec a měli svého rabína.<br>
Dle sčítání lidu ze dne 1.února 1921 bylo v Dobřichovicích a osadě Karlíku obyvatel 1274, z nichž 
dle náboženského vyznání bylo:<br> 
řím.katol. 640, českosl. 488, bez vyznání 101, Israelitů 12, 
evangel. 15, pravosl. 18, českobratr. 7, řeckokat. 3.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

