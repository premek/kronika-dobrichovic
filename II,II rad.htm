<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, II Řád křižovníků s červenou hvězdou.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>II. Řád křižovníků s červenou hvězdou.</h2></td></tr>
  <tr>
    <td colspan=2>
    <p align="JUSTIFY">
V roce 1235 objevuje se v Čechách nový řád
domácího původu, založený Anežkou, dcerou Otakara I., která pro
hospitál, jí samou na jednom z nejkrásnějších míst v Praze u  
nynějšího mostu Karlova zbudovaný, zvláštní již dříve stávající 
bratrstvo špitální, nosící na černém rouchu červený kříž,
čili Křižovníky povolala. V. r. 1238 byli Křižovníci uznáni
řádem, řídícím  se řeholí sv. Augustína a v r. 1256 na památku
prvého velmistra Albrechta ze Šternberka, dle jeho rodinného 
znaku, přijali ke kříži i hvězdu a nazývali se od té doby na 
rozdíl od jiných Křižovníků řádem Křižovníků s červ. hv. Pro
jejich činnost hospitální a kulturní byly jim svěřovány mnohé
špitály v Čechách. Z větších měst jmenuji Stříbro, Most, Cheb,
Litoměřice, Klatovy, Písek, Budějovice ,z nichž většina za válek
husitských zahynula, dále osady Hloubětín, Ďáblice, Borotice,
Živohoušť, Slivenec, Řevnice, Únhošť, Tursko, Dobřichovice,
jimiž řád při samém počátku byl přízní koruny královské nadán.<br>
Řád Křižovníků  s červ. hv. rozšířil se
i  na sousední Moravu, kde získal probošství na Hradišti u Znojma
s vesnicemi Popice, Mašovice, Hodonice.<br>
Téměř současně povolala sestra 
zakladatelky Anna, vdova po Jindřichu II., vévodovi slezském, 
padlém v boji proti Tatarům u Lehnice 1241, křižovníky do Vratislavi 
a pověřila je správou hospitálu u sv. Alžběty s duchovní správou při 
vévodském kostele sv. Matěje. Jak v Čechách, tak i ve Slezsku ukázali 
se býti Křižovníci potřebným humanitním činitelem a zřídili 
v krátkém čase hospitály a fary v předních městech Slezska jako 
v Boleslavci, Lehnici, Zembici, Svídnici.Dostali povolení, aby v 
lesnaté krajině na hranicích polských založili věnec osad s městem 
Klučborkem/Kreuzburg/. Osady kolem Klučborku jako Kojakovice, 
Kraskov, Kunov, Kočanovice jsou založeny Křižovníky a osazeny 
obyvatelstvem slovanským.<br>
                      Z Vratislavě posláni byli Křižovníci do Polska 
(Kujavska) a založili špitály v Jnovraclavi a Brzesci kujavském, jež 
přes 300 let řídili.Koncem stol. XVI. mizí o nich veškeré zprávy. 
Těmto všem Křižovníkům českým, slezským i polským stál v čele 
generální mistr se sídlem v Praze. Jeho pravomoci podléhal mistr 
vratislavský i představení špitálů v Polsku.<br>
                      Ježto v dějinách Dobřichovic budeme často o řádu 
Křižovníků jednati, chci podotknouti ještě následující. Po r. 1590 
volili sobě Křižovníci svého velmistra svobodnou volbou ze svého 
středu. Tu bylo jim císařem Rudolfem II. nařízeno, aby k lepšímu 
vydržování arcibiskupství pražského ze svého středu velmistra 
nevolili, nýbrž arcibiskupa pražského za svého velmistra přijali. Tím, 
že nově zvolený arcibiskup složil slib v ruce převora řádového a přijal 
oděv řádový, stal se jejich velmistrem. Té době, jež trvala od roku 
1590 do r. 1694, říká se postulace křižovnických velmistrů. Jest to 
právě doba, z níž se mnoho o Dobřichovicích zachovalo a která nás 
upomíná na to, že arcibiskupové pražští, jako Berka z Dubé (1592-
1606), Jan Lohelius (1612-1622) často v záležitostech řádových zde 
přibývali.V roce 1694 zvolen byl velmistrem zase člen řádových Jiří 
Pospíchal, Čech, rodem z Polné, který v Dobřichovicích často 
prodléval a ve svém deníku, zvaném „Diarium" mnoho zajímavostí o 
Dobřichovicích napsal.<br>
Vraťme se zase po krátce načrtnutých dějinách řádu k osudům obce zdejší, jejíž dějiny po dlouhá 
staletí byly s řádem co nejúžeji spjaty.<br>
Na přímluvu Anežky Přemyslovny darovala matka její Konstancie novému řádu Křižovníků ves 
Dobřichovice, jak dotvrzuje listina uchovaná v archívu řádovému z roku 1523, v níž král Václav I. 
toto darování stvrzuje slovy /lat./:"Stvrzujeme darování, učiněné řádu křižovnickému Konstancií, 
nad Dobřichovicemi s poli, lesy, vodami a se vším příslušenstvím." Listiny, zachované v reg. dipl. 
regni Bohemiae et Moraviae pars I-609 udávají, že se Dobřichovice sice v moc Křižovníků 
dostaly, ale desátky patřily nadále klášteru ostrovskému.<br>
Dne 21. ledna 1275 Otto, opat kláštera sv. Jana křtitele na Ostrově a celý konvent řečeného 
kláštera dohodli se se špitálem sv. Fratiška o desátcích ze vsi Dobřichovic. Velmistr a bratří 
špitálu zavázali se každoročně na den sv. Martina na místo desátků odváděti klášteru ostrovskému 
dvě hřivny stříbra pražské váhy, pokud dvorec držeti budou. Ztratí-li jej bez své viny, povinnost 
odpadne. Tak se stalo se za bratra Merkotona a převora Konráda z domu špitálského na den sv. 
Anežky Panny r.1275. Když roku 1282 klášter ostrovský upadl do finanční tísně, rozhodl se za 
určitou sumu peněz poplatek každoročních dvou hřiven prodati a práva na Dobřichovice se vzdáti. 
Velmistr Eckhardus /1282-1296/, Moravan, nabídl klášteru ostrovskému jednou pro vždy 20 hřiven 
stříbra, které také hotově zaplatil, obdržev od opata listiny, v nichž klášter ostrovský veškerého 
práva na Dobřichovice se zříká. Tak dostaly se Dobřichovice dne ll. června 1282 úplně v majetek 
řádu Křižovníků s červ. hv.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

