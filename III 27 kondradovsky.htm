<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Grunt Kondrádovský č. 27.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Grunt Kondrádovský č. 27.</h2></td></tr>
  <tr>
    <td colspan=2>
    <p align="JUSTIFY">
Již v roce 1550 praví urbář, že Kundrát před mnoha léty ten grunt koupil a že Jakub Kundrát 
zanechán jest na tom gruntu s Martou, matkou svou, již náležitě opatrovati má. V r.1577 ve 
čtvrtek po sv. Voršile se vynašlo, že Kuba podle kšaftu svého otce vydati má po 20 kopách 
bratrům svým Janovi, Vackovi, Šimkovi a Adamovi. V r.1588 měl grunt zcela zaplacený. Jakub 
Kundrát zemřel 1594 a ten sirotčí statek koupil sobě Jan Král, jinak Kundrát za 200 kop míš. 
Tyto peníze byly rozděleny na 4 díly a to: Máteř sirotků Kateřina vdova po Jakubovi obdržela 50 
kop a sirotci Marta, Jan, Anna každý po 50 kopách míš. Poněvadž sirotci byli malí, uvolil se Jan 
Král jinak Kundrát kdyby jim Pán Bůh k letům přijíti ráčil poctivou výpravu každému učiniti a 
dcerám po jedné krávě vydati a synu hřebce dochovati. Jan Kundrát plnil poctivě své povinnosti a 
měl r.1618 grunt zaplacený. Tehdy měl statek výměry 26 měřic, 2 louky, pod 4 vozy sena, 10 
kusů dobytka, 8 vepřov. a 3 klisny. Kundrátové psali se později Konrádové udrželi se na statku 
přes válku třicetiletou. V r.1756 byl majitelem Jan Konrád maje 12 kusů polí ve výměře 37 
strychů 1 a čtvrt věrtele a 3 kusy luk po 1 strychu 3 a 1/3 věrteli, dávající 2 fury sena a 1 vůz 
otavy, z druhé 1 vůz sena a 1/2 vozu otavy a z třetí rovněž tolik.
Název polí: za zahradou, na břehách, u Pienku, pod hruškama, 2 kusy v rablicích, pod vinicí, pod 
smrkovem, pod horou, v hůrkách, na kopaninách.
Konrádové udrželi se až do dnešních dob a jsou téměř se všemi rodinami zdejšími i v okolí 
spřízněni. Poslední majitel Josef Konrád předal statek dceři Bohumile, provdané za Josefa 
Kulíška. Po smrti Josefa Kulíška byly pozemky pronajaty. Syn Josefa Konráda koupil sobě 
bývalý kdysi statek č.41 a otevřel v něm hostinec ,,u Konrádů". Zemřel v r.1924 zanechal syna 
Josefa, jenž jest přímým dosud potomkem starého rodu Konrádova.


    </p>
    </td>
  </tr>
</table>
<center><a class="menu" href="obsah grunty.htm">zpět</a></center>
</body>
</html>

