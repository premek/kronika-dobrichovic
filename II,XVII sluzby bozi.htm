<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XVII O pořádku služeb božích od r.1678.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XVII. O pořádku služeb božích a jiných bohoslužebných obřadech od r.1678.</h2></td></tr>
  <tr>
    <td colspan=2>
    <p align="JUSTIFY">
Pokud sídleli faráři v Dobřichovicích, bylo jim obstarávati bohoslužby ve farním chrámu sv. 
Martina a Prokopa v Karlíku, v chrámu sv. Mořice v Řevnicích a v kapli sv.Václava v Tvrzi.<br>
Farář Rivola udává v r.1678 pořádek bohoslužeb následovně:<br>
Každou sobotu vedlo se procesí z kaple sv. Václava k sloupu blah. Panny Marie Bolestné, kde kněz 
a lid se modlili litanie a po pobožnosti se do kaple zpět vraceli.<br> 
O svátcích výročních, jako Narození P.J., vzkříšení a Duchu sv. první služby boží se vykonávají v 
Řevnicích, druhé dva dny u sv. Martina a Prokopa v Karlíku. <br>                                                                                                                                     
Na Boží Tělo jsou služby boží v Řevnicích, následující neděli u sv. Martina, odtud se vede procesí 
s vel. svátostí do Dobřichovic. (Ale neradím, aby se to mělo činiti, neb je daleká cesta a častokráte 
zdvihne se na cestě bouřka, jakož jsem jí zakusil.)<br>
Na Hody boží služby boží jsou dopoledne v Řevnicích, odpoledne nešpory v 
Dobřichovicích. Na všecky svátky mariánské v Řevnicích, odpol. v Dobřichovicích, 
procesí ke sloupu.<br>
Na "Nový Léto" a na den Nanebevstoupení Páně a na sv. Tadeáše služby boží a kázání  
konají se v kapli sv. Tadeáše.<br>
Každou neděli v postě odpoledne pobožnost k pěti ranám Krista Pána. V neděli květnou 
přede mší sv. světí se palmy, na to vede se procesí skrze Dobřichovice. V pašijové dny 
všechny obřady konají se v Dobřichovicích. Na bílou sobotu okolo 7. hodiny večer 
Vzkříšení a procesí. Každou neděli výklad katechismu v kostele, kde se dítky 
shromažďují, otázky se na ně činějí a premie se rozdávají podle zasloužení.<br><br>
Procesí:<br>
Každoročně se vede časně ráno z Dobřichovic na sv. Vojtěcha, patrona českého, procesí 
do Bubovic, na den sv.Jana Křtit. ku sv. Janu pod Skalou, na sv. Petra a Paula do Litně. 
Z Litně sem přicházejí na slavnost sv. Tadeáše, ku kterým se připojují řevničtí. Na sv. 
Marka evang. vede se procesí z Dobřichovic do Řevnic k sv. Mořici. Tam se čte mše sv. 
a po vykonáných litaniích o všech svatých vede se procesí do Dobřichovic. Na den sv. 
Prokopa a Martina přicházejí řevničtí s procesím až k Dobřichovicům, na to se vede 
procesí z kaple sv. Tadeáše, spojivši se s řevnickým na Karlík, kdežto, pokud se to státi 
může, čte se okolo 8 hod. ráno mše sv. Po příchodu procesí je kázání a mše sv. zpívaná 
s požehnáním. Na to se vede procesí do Dobřichovic.<br>
Po rozdělení duchovní správy na dobřichovickou a řevnickou jsou bohoslužby zde času 
zimního o 8 hod., odpol. požehnání, času letního o nedělích dvojí bohoslužby a sice v 8 
hodin zde a o hod. 10. v kostele karlickém.<br>
Procesí zanikla a jen se udržela v slavnostnějším způsobu pouť karlická, která se slaví tu 
neděli po sv. Prokopu. V době postní koná se v chrámu P. karlickém o 2. hodině 
pobožnost cesty křiž. Půlnoční mše sv. bývá zpravidla v kapli dobřichovické. Kromě 
bohoslužeb katolických odbývají se ve školní budově i bohoslužby čekoslovenské o 
některých nedělích neb svátcích.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

