<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XXVIII Knihovna z probuzenecké doby.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XXVIII. Knihovna z probuzenecké doby.</h2></td></tr>
  <tr>
    <td colspan=2>
    <p align="JUSTIFY">
V zdejším farním archivu se nalézá kniha s nápisem na deskách „Knihovna dobřichovická 
založená r.1842". Povstala začátkem ledna péčí a neúnavnou snahou Josefa Machačky, kněze 
řádu křižovníků s červ. hv. a zdejšího kaplana. Machačka, dobrý znatel lidu a své doby, zkoušel 
nejprve, zda by se myšlénka jeho, zařídit v Dobřichovicích větší knihovnu, potkala  se zdarem. 
Založil r.1841 čtenářský spolek, jehož členové zavázali se platit 2 zl konv. měny ročního 
příspěvku. Členů se sešlo dosti a za příspěvky bylo mu možno opatřit hezkou řadu dobrých 
českých knih, které se staly základem farní knihovny dobřichovické. Potěšen jsa tímto zjevem, 
rozhodl se v lednu 1842 založiti ve farní budově všem přístupnou knihovnu. Horlivý Machačka 
vyhledával především příznivce a dobrodince, kteří by ho buď darovanými knihami, buď 
peněžitými příspěvky v započatém díle podporovali. Prosba a výzva jeho nalezla ohlas.            
Byl to především tehdejší dobřichovický farář a křižovník  Ferdinand Kalaš, jenž své vlastní 
knihy knihovně daroval, dále členové řádu z pražského domu: velmistr Beer, komandér Sýkora, 
dobřichovický rodák, František Havránek, kaplan u sv.Petra v Praze, Ant. Mitschen, řádový 
tajemník, Augustin Smetana, doktor mudrctví,  Ant. Císař, farář ve Slivenci. Kromě těchto bylo 
mezi příznivci 18 občanů z Dobřichovic, Letů, z Vonoklas, Řevnic a ze Zadní Třebáně. Na 
penězích se sešlo 90 zl 36 kr konv. Měny, kterýchž bylo použito k zakoupení knih. Knihy byly 
umístěny v objemné, starodávné skříni, spojené ze tří stolů s přihrádkami, na nichž byly 
upevněny podlouhlé, zasklené skřínky. Knihy se půjčovaly zdarma, jednou týdně, každému, kdo 
se o četbu zajímal. Největším dobrodincem zůstával P. Machačka sám. Dobře zaznamenává o 
něm pozdější jeho nástupce P. Puchta, že  on ze své bohaté knihovny přemnoho drahých a 
vzácných knih daroval, především mnoho svazků Květů, České včely a jiných.<br>
V r.1853 sestavil tehdejší kaplan P. Sachar seznam knih, kteréž v knihovně byly. Nerozdělil jich 
sice podle obsahu neb stáří, nýbrž sestavil prostě katalog, v němž udává označení knih se 
značkami A 1-100, B 1-100 a t.d. , potom název a obsah, jméno skladatelovo, počet dílů neb 
svazků, místo a rok vytištění i cenu knihy. V poznámce uvádí, zda dílo jest úplné, 
zda koupeno nebo kým darováno. V r.1853 čítala 
knihovna 249 svazků. Podle místa tisku byla Praha na prvním místě, po ní často přichází Hradec 
Králové, Písek a Slaný. Z konce století XVIII. pocházelo 14 knih, z nichž nejstarší nesla 
letopočet 1764. Z I. desítky XIX. stol. 9 knih, z druhé 13. Nejvíce z let 1820-1840. Obsahu byly 
knihy povětšině náboženského, lidově-apologetického, historického, méně národohospodářského 
a zábavného. Ze známějších spisovatelů jmenuji Faustina Procházku, Kajetána Tyla, J. B. 
Malého, Krameria, Jana a Vojtěcha Nejedlé, J. V. Jirsíka, Presla, Hanku, Štulce, Chocholouška, 
Kamarýta. Kromě těchto se čtou jména méně známých spisovatelů, ponejvíce překladatelů cizích 
děl, jako byli: Pařízek, Kubelka, Macan, Šadek, Votýpka, Vlasák, Vrána, Sychra, Filípek, Tomsa, 
Chmela, Hýbl, Váša, Pelikán. Časem utrpěla knihovna škodu tím, že mnohé vypůjčené knihy 
nebyly vráceny. Často se v poznamenání vyskytá slovo „schází". I zájem o knihovnu trpěl, 
protože v ní bylo málo knih obsahu zábavného. Tu se postaral r.1868 kaplan Hoppe, aby byl 
počet knih rozmnožen obsahem knih chuti lidu vyhovujícím. Z té příčiny zakoupil něco svazků a 
sešitů zábavného čtení. Když převzal r.1869 správu knihovny P. Josef Puchta, zregistroval ji 
znovu, dal mnoho knih svázati a opatřil nové knihy koupí od představeného kláštera na Skalce P. 
Lichtblaua. P. Puchta se staral o to jak mohl, aby lid si zase uvykl čísti. Půjčoval knihy zdarma, 
nabízel, nutil lidi do četby a měl výsledek. S radostí poznamenává, že v zimě 1868-69 se četlo 
velmi pilně. Četlo 85 rodin, které přečetly 952 svazků. Za časů Puchtových 1870 byla knihovna 
na výši své doby. Sám byl hrd na farní knihovnu a počítal ji mezi přednější venkovské knihovny. 
Jsa vlastencem a milovníkem četby, těžce nesl,  že tehdy v denních německých listech bylo 
spíláno Čechům nevzdělanců a pod. Aby toto tvrzení vyvrátil a nactiutrhače o lepším přesvědčil, 
dal Puchta podnět k myšlénce, jíž by mělo ono ostouzení býti smazáno. Na 29. stránce pamětní 
knihy napsal svůj údiv nad urážkou, jaká se českému národu stala, takto:
 ,,Když nám českým Slovanům za blahodárné ery a panování liberálního ministerstva z lidu, 
Giskra-Herbts, vídeňské politické listy neustále spílaly nevzdělanců, barbarů, surovců a t.pod. tu 
vznikla ve mně myšlénka, že bychom mohli svým sprostým protivníkům, celý národ náš nad 
míru urážejícím, oněm vídenským ,,kulturträgrům" nejdříve ústa zlolajícná zacpati, a spolu 
veškerému světu dokonalý důkaz o vzdělanosti lidu česko-slovanského podati, kdyžbychom 
statistickými daty dokázali, jaké množství knihoven se na venkově v zemích koruny české nalézá 
a jak pilně jich náš lid užívá. Tento svůj náhled sdělil jsem písemně v květnu 1869 slavné redakci 
deníku ,,Pokrok," vycházejícího u p. J. Skrejšovského v Praze a vyzval jsem ji, aby se pokusila o 
to, ona statistická data o českých knihovnách sbírati. Pokud vím, neodpověděla mi redakce 
Pokroku, co o tom mém náhledu soudí, avšak zdá se mi, že mu přece věnovala trochu pozornosti 
a že snad nechtíc aneb nemohouc se pustiti do tak obšírné práce, jako jest sbírání a sestavování 
statistických dat, upozornila na můj návrh administraci a redakci ,,Světozora", zábavného a 
poučného illustrovaného týdeníku, vycházejícího v tiskárně p. Dra Skrejšovského .V č.7. r.1870 
přinesl Světozor provolání ke všem správám knihoven, by laskavě zaslaly zprávy o stavu 
knihoven jimi spravovaných do redakce Světozora. Samo sebou se rozumí, že neváhal jsem 
tomuto provolání učinit zadost a proto již v č. 9. Světozora /v příloze/ nalézala se zpráva o naší 
knihovně. Byla první ze všech ostatních."<br>
Poslední zprávy o knihovně pocházejí z let 1876, kdy správu měl p. Stolovský. Rozšířil ji o spisy 
Pravdovy a 28 jiných knih, které ze své vlastní knihovny daroval. Stolovský vyřadil knihy, jež 
svým obsahem byly přístupny školní mládeži a daroval je nově zřízené knihovně školní. 
Dospělým půjčoval knihy nadále zdarma.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

