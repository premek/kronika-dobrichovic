<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Chalupy Hryzovská, Ssalanská, č. 42 u Balounů.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Chalupy Hryzovská, Ssalanská, č. 42 u Balounů.</h2></td></tr>
  <tr>
    <td colspan=2>
    <p align="JUSTIFY">
Byly to 2 prastaré chalupy, jež stály v těch místech, kde se dnes nalézá hostinec u Koníčků. 
Chalupa Hryzovská měla výměru 2 strychy a koupil si ji kdysi Vít Hryz za 20 kop míš. 
Přináleželo k ní 1 kus polí mezi polem panským a Melichara kováře měřící 1 strych a 1 
kopanina aneb porostlina na Blatnici mezi poli dvorskými a zedníkovými. Ročně odvozovala 
při sv. Havle 1 kohouta a 4 groše, tolikéž při sv. Jiří, kromě toho měla roboty 1 den, při trhání 
hrachu. V roce 1617 koupil chalupu Mach za 29 kop, dav závdavku 9 kop a uvoliv se ročně 
spláceti 2 kopy. Ježto ale dne 14. září 1618 manželka Machova Anna muže i chalupu 
dobrovolně opustila, připadla chalupa špitálu a Machovi, který kromě závdavku položil 1 
splátku, dáno 11 kop míš. zpět. Chalupa shořela za války třicetileté a nebyla více postavena.<br>
Druhá chalupa Ssalanská byla šenkovním domem a měla 3 strychy výměry. Mohla se chlubiti 
úctyhodným stářím a patřila vrchnosti. Léta 1590 žádal Jakub Langisch, služebník velmistra 
Martina Medka, aby jemu dům šenkovní, jenž sluje „na šalandě" v Dobřichovicích ke 
konventu přináležející, z lásky pro jeho věrné služby, které jest velmistru a konventu učinil 
darován a do smrti jeho k užívání zanechán byl. Jeho prosbě bylo vyhověno, když Jakub 
Langisch slíbil opuštěnou krčmu dáti spravit. Langisch musil být horkokrevným šenkýřem, 
ježto v úterý po sv. Diviši, 1593 stalo se porovnání mezi Jakubem Langischem z jedné a 
Benešem vinařem se strany druhé. Beneš Vinař podal nemalou stížnost, že Kuba Langisch jej 
nemálo zranil a na zdraví jeho mu uškodil. Langish byl uznán vinným a za zranění musil 
vyplatit Benešovi a hned takové peníze při smlouvě musil odvésti. Kromě toho si navzájem 
slíbili, že si nebudou ubližovati a Beneš připověděl, že Jakuba Langische dále hindrovati a 
viniti nechce.<br>
Za války třicetileté zpustla i tato chalupa a ujal se obou, jak Hrazovské tak i Ssalanské Havel 
Maresh kolem r.1651 za 150 kop míš. Později přestavěl chalupu řezník Dania a provozoval 
v ní hostinství a řeznictví. Daniova rodina se udržela na chalupě až do r.1840, kdy ji koupil 
Antonín Malík, jehož dcera Marie se r.1864 provdala za Antonína Balouna, hostinského a 
gruntovníka, po němž se tam dodnes říká „u Balounů". Od Balounů ji koupil rolník Hrdle. 
Hostinec má starodávný vzhled se zvláštními otvory ve štítě. Nájemcem je Vendelín Koníček, 
hostinský.
    </p>
    </td>
  </tr>
</table>
<center><a class="menu" href="obsah grunty.htm">zpět</a></center>
</body>
</html>

