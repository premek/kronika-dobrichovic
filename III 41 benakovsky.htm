<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Grunt Benákovský neb u Řezníčků č. 41.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Grunt Benákovský neb u Řezníčků č. 41.</h2></td></tr>
  <tr>
    <td colspan=2>
    <p align="JUSTIFY"> 
Na místě, kde se dnes nalézá obchod a vinárna Josefa Kozáka, dále hostinec u Konrádů a dům 
č. 112, stál kdysi statek s velikou zahradou, jehož majetníkem byl v stol. XVI. Jan Frčal a 
jeho žena Kateřina. Po smrti Jana Frčala 1550 přiženil se ku Káči, pozůstalé po něm vdově 
Jiřík, syn Petrův, jež se zase po statku nazýval Frčal. Léta 1577 koupil sobě grunt tento Jan 
Benák, za 140 kop míš. a zavdal 30 kop. míš., ze kteréhožto závdavku se zaplatily veškeré 
dluhy. Kromě toho dal 1 krávu do dvora za 5 kop, 8 strychů pšenice, na sladovnu po 44 
groších. Benák zaplatil grunt úplně v roce 1603. Benákové zmizeli beze stopy mezi válkou 
třicetiletou. Statku se ujal bývalý zdejší mlynář Berounský od něhož jej koupil Jan Řezníček 
za 350 kop. Patřilo k němu 6 kop záhonů, 2 louky, ouročí platil po 48 groších a 4 slepice, 
jakož i 2 groše z najaté kopaniny.<br>
R. 1756 hospodařil tam Václav Řezníček, maje 12 kusů polí čili 34 strychů a 2 3/4 věrtele a 
jednu louku velikou 2 1/2 strychu. Jména polí: Na předevsi, na břehách, u volše, pod 
kamenem, handlovaný pole, dva kusy pod smrkovem, u struh, v hůrkách, na kopaninách. 
Louka byla v luhu.<br>
V předešlém století koupil statek nájemce zdejšího velkostatku Bayer, jenž pole rozprodal, 
ponechav si jen domovní stavení a zahradu. To přešlo v majetek Josefa Konráda, jenž v něm 
zařídil hostinec, v druhé pak části jeho švagr Josef Kozák kupecký obchod s vinárnou. Ke 
statku náležela veliká zahrada s kuželnou, a ta byla rozdělena na tři části: jednu část 
s kuželnou ponechal si hostinský, druhou část koupila Anna Říhová ke stavbě domu č. 122 a 
zbytek vykoupila obec při stavbě mostu ku zřízení příjezdu.
   V tomto statku byla kdysi umístěna škola, která při požáru r.1861 lehla popelem. Statek pak 
již nebyl více vystavěn. Od tohoto stavení směrem k velkostatku vysázeny byly stromy 
kačenky, markytky, čáslavky, piksly, královky, křestice. Při požáru zachránily svými těly 
celou ulici, kromě jmenovaného čísla, obětovavše samy sebe. Pod verandou na čelní zdi jest 
namalován veliký nástěnný obraz po alešovském způsobu v rozměru 8:2, představující 
vepřové hody.<br>
Maloval jej mladý absolvent malířské akademie Václav Slaboch, z Úhonic dne 6.8. 1897, jenž 
se stal profesorem reálné školy v Písku, kde ale brzy zemřel.<br>
Na parcele bývalého statku stojí dnes 4 domy a to: č. 41 obchod a vinárna Josefa Kozáka, č.42 
hostinec u Kondrádů, č.43 obytný dům, a č.121.
    </p>
    </td>
  </tr>
</table>
<center><a class="menu" href="obsah grunty.htm">zpět</a></center>
</body>
</html>

