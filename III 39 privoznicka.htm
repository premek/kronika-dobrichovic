<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Chalupa Přívoznická č. 39.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Chalupa Přívoznická č. 39.</h2></td></tr>
  <tr>
    <td colspan=2>
    <p align="JUSTIFY">
     Tuto chalupu vystavěl v r.1576 tesař Melichar a nebyl za ni ničeho dlužen a tak seděl na gruntu 
zaplaceném a nezávadném. R.1591 v outerní den po svatém Haštalu za převorování Baltasara 
Heinfriedla, koupil sobě chalupu k vlastnímu držení a dědičnému užívání od Melichara tesaře 
Jakub Hanzlíček, za sumu 40 kop míš. Zavdal při actum zápisu 15 kop a zavázal se ročně až do 
vyplnění sumy spláceti po 2 kopách. Léta 1604 při držení soudu při sv. Valentinu položil Jíra 
Řezník peněz gruntovních za předepsanou chalupu 2 kopy a měl ji zaplacenou. Ve válce třicetileté 
Jíra Řezník zmizel, chalupa se dostala nápadem vrchnosti, od kteréž ji koupil za 24 kop míš. a 
zcela zaplatil Ssimon Hanzliczek. V roce 1660 ještě chalupu držel. Ku konci stol. XVII. byl na ní 
nový hospodář Jan Horžalka, Voršila žena a syn Jan, kteříž ale všichni zemřeli, takže chalupa zase 
změnila hospodáře, jímž se stal Jan Andrýssek a jeho žena Alžběta. Andrýsskův syn Jan zahynul na 
vojně a chalupa měnila často majetníky, kteří byli nejvíce rybáři a přívozníky.<br>
Jako tací uvádějí se v stol. XVIII. Mareš, Sýkora, Šplíchal. R.1756 měla chalupa 2 strychy 
rolí a to u volše a na kopaninách. Stála u přívozu v místech, kde jest nyní mýtný domek. 
V r.1779 při požáru zámku shořela do základů, ježto byla velmi stará a sešlá. V r.1850 býval 
tam přívozníkem František Holcát.<br>
Starý Holcát, muž sluncem do hněda opálený, vrásčité tváře a neholeného vousu měl ve 
zvyku, když vstoupili lidé velcí na loď, bez zvláštní příčiny zvolati: „Jděme na druhou", čímž 
všechny přinutil, aby z lodi vystoupili a přešli na druhou. Od přívozu platili jen cizí lidé, 
domácí platili paušál, chudé převážel zdarma. Platil se 1 kr., od trakaře 2, od kusu dobytka 2-
3, od  vozu 5-10. Vedl-li někdo krávu, nebyla tato brána do lodi, nýbrž jen průvodčí a kráva 
musila na provaze jsouc držána se broditi neb přeplavati. Holcát měl přívoz najatý od obce, 
bydlil v přívoznickém domku, před nímž byla malá zelinářská zahrádka. Přívozník se také 
zabýval lovem ryb do sítí, saků či pytlů, vrží proutěných košů, na udice a provázky. Ryby se 
prodávaly od oka neb na váhu.<br>
Posledním převozníkem byl Václav Kouša, jenž převážel do až do vybudování mostu 1897.
    </p>
    </td>
  </tr>
</table>
<center><a class="menu" href="obsah grunty.htm">zpět</a></center>
</body>
</html>

