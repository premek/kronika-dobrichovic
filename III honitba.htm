<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III O zvěři a honitbě dobřichovických lesů.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>O zvěři a honitbě dobřichovických lesů.</h2></td></tr>
  <tr>
    <td colspan=2>
    <p align="JUSTIFY">
Lesy a hory mezi Kocábou a Vltavou, pokud nebyly v držení duchovenstva a zemanů,nazývaly se 
jedním jménem Lovčí les /silva venalis/, poněvadž je spravoval lovčí,sídlící na hradě Kamýku.
Pohoří nad Dobřichovicemi a Ŕevnicemi se říkávalo Brdo. Hrochoty slul díl od 
počátku Hřebenů mezi Mníškem a Litní.<br>
Lesy brdské, jejichž součást tvoří lesy nad 
Dobřichovicemi, bývaly ode dávna na zvěř bohaté. Již z listiny krále Vladislava zřejmo, že bylo 
dovoleno panu Vratislavovi, majiteli tvrze a městečka Mníšku, kolem Mníšku loviti zvěř a to 
srny, zajíce, vlky a lišky.Tehdy pobíhala po lesích zdejších zvěř vysoká a černá. Převor Pospíchal 
poznamenává ve svém deníku z r.1663: ... ,,vlci roztrhali ovčákovi 6 kusů ovec, z Dobřichovic 
byl odeslán jelen do domu řadového, do tenat byl chycen jeden divoký kocour." V účtech 
dobřichovického panství se vypočítává, jaké bylo zástřelné za jednoho jelena, za jeden kus 
jalového, za fryšlinka, srnce, zajíce, lišky, za bažanta, koroptve, sluky, divoké kachny, tetřeva, 
jeřábka. Byl tedy stav zvěře rozmanitý a bohatý.<br>
V zimních měsících se pořádal hon, jehož se zúčastnili domácí i sousední lesní, polesní, hajní, 
rychtáři, konšelé a honci. Pokud se honilo, obyčejně tři dny, bylo podle prastarého obyčeje 
dáváno střelcům občerstvení. V r.1728 se honilo 19., 20., 21. ledna a na posilnění dáno bylo 
myslivcům a hajným na chleba 5 věrtelů mouky, hrachu 1 čtvrce, tlustých krup 1 čtvrce,bílé 
mouky 2, hovězího masa 4 libry, vepřového 4 libry, skopového 15 liber, másla 1 libra, síra 2, soli 
2 žejdlíky, piva denně myslivcům po 2 pintách, rychtářům po 1 pintě.<br>
Zástřelné obnášelo za srnce 30 kr, za zajíce 6 kr, za lišku 6 kr.<br>
Zvěř se rozeznávala užitečná srstnatá: jelen, laň, kolouch, srnec neb srna, veliký n. divoký kanec, 
svině, fryšlink, zajíc a veveřice.<br>
Užitečná zvěř pernatá: veliký tetřev, malý tetřívek, bažant, jeřábek, divoká husa, křepelka, 
skřivan, divoký holub, kačírek, lýska.<br>
Ke zvěři škodlivé se počítali: vlk, rys, stará liška, mladá liška vykopaná z doupěte, vydra, divoký 
kocour, kuna, domácí kočka zastřelena v lesích, tchoř, chramostýl, kolčava.<br>
Ze jmenované zvěře žijí zde kromě vlků, rysů, divokých  koček srnci bažanti, sluky i tetřevi. 
Jeřábek /tetrao urogallus/ vyhynul. Za to se zde zdržuje výr, divocí holubi, sojky. Honitbu má řád 
ve vlastní správě.
    </p>
    </td>
  </tr>
</table>
<center><a class="menu" href="obsah dvur.htm">zpět</a></center>
</body>
</html>

