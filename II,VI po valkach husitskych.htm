<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, VI Dobřichovice po válkách husitských.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>VI. Dobřichovice po válkách husitských.</h2></td></tr>
  <tr>
    <td colspan=2>
    <p align="JUSTIFY">
Matyáš ze Střebska, jenž byl velmistrem řádovým r.1490-1511, těšil se přízni krále Vladislava 
Jagellovce, který se zachoval vůči duchovenstvu blahovolně tím způsobem, že zapověděl 
prodej duchovních statků laikům a nařídil, aby ony od církve zase byly zpět vykupovány. 
Roku 1498 vypůjčil si Matyáš ze Střebska 400 kop českých grošů, když se byli za něho 
zaručili pánové Petr z Rožmberka, Zdeněk z Waldeka, Václav z Roupova a Záviš Šulek 
z Hrádku a vyplatil zboží dobřichovické ze zástavy Heřmanu z Říčan a Janu Šrámkovi. 
V roce 1505 vyplatil ze zástavy i jiné dědiny (pole) zádušní i zápisní, v té době v užívání 
osadníků se nalézající, přivtěliv je k záduší sv. Prokopa a Martina v ten smysl, aby jich farář 
užíval. Od té doby zůstal řád v nerušeném držení Dobřichovic až do r.1619.<br>
Již za Matyáše se Střebska věnována byla Dobřichovicům péče nevšední, ale více ještě za 
klidných časů, jichž  dožili se nástupci jeho Antonín Brus z Mohelnice (1552-1580), Martin 
Medek (1580-1590), Zbyněk Berka z Dubé (1592-1606), Karel Lamberk (1607-1612),Jan 
Lohelius (1612-1622) a Arnošt z Harrachů (1623-1667).<br>
Velmistr Brus rád se v Dobřichovicích zdržoval a věnoval jim všemožnou péči. Dal do 
pořádku zpustošenou vinici a zahradu panskou opatřil  nejvybranějším ovocem.<br>
Zbyněk Berka z Dubé dal koncem stol. XVI. vystavěti „villam dominicalem" nynější zámek. 
Z této doby máme o Dobřichovicích hojných zpráv.<br>
Byl to zejména převor Manner, z Kladna 
pocházející, který jako bývalý správce po smrti své manželky do řádu vstoupil a své bohaté 
zkušenosti uplatnil. Od něho pochází velký urbář, zvaný „liber flavus" z r.1645, v němž píše 
na str. 358: …"Při týchž Dobřichovicích jest přední klenot dům vzácně vystavěný, ve kterémž 
předešle totiž okolo léta 1636 a před tím žádný jiný nebydlel jen toliko hospodář. A když 
generálmistři příjezdem tu býti ráčili, bylo všechno v čistotě spraveno a způsobeno a pěknými 
almarami, dveřmi drahými, ložmi a zámky zapaditými, okny, táflováním okrášleno."
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

