<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Panský dvůr, č.d. 1.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Panský dvůr, č.d. 1.</h2><br>
    /Curia dominicalis super Myzam./</td></tr>  
  <tr>
    <td colspan=2>
    <p align="JUSTIFY">
Dvůr dobřichovický patřil původně Benediktínům kláštera ostrovského, kteří jej 
obhospodařovali podle západního  /galského/ způsobu. Neomezovali se toliko na 
chov dobytka, nýbrž vzdělávali pole, mýtili lesy pod kostelem karlickým, 
vysušovali močály mezi Karlíkem a dnešními Dobřichovicemi, jak nám 
starodávné názvy prozrazují (Blatnice, Vodárna), upravili tok potoka stříbrného i 
potůčka, vytékajícího z Vonoklas a protékajícího Skřipcem pod Vráží, a 
provozovali i lesní hospodářství. O to poslední zasloužili se křižovníci výhodnými 
směnami a zcelováním lesů.<br>
Přirozené hranice rolí zdejšího  velkostatku se od pradávných dob až do nedávna 
mnoho nezměnily a sestávaly z následujících oddílů, jejichž názvosloví až podnes 
se užívá:<br>
<table>
   <tr><td>I.</td><td>Na struhách, neb u Struh až ke kostelu</td></tr>
   <tr><td>II.</td><td>Pod Vinicí, od karlických novostaveb až ke statuji</td></tr>
   <tr><td>III.</td><td>Na Blatnici</td></tr>
   <tr><td>IV.</td><td>Na Dlouhých dílech</td></tr>
   <tr><td>V.</td><td>Pod Kamenem</td></tr>
   <tr><td>VI.</td><td>V luhu /na pravém břehu Berounky/</td></tr>
   <tr><td>VII.</td><td>V Chmelnici</td></tr>
   <tr><td>VIII.</td><td>Za stodolou</td></tr>
   <tr><td>IX.</td><td>Louka pod Vráží</td></tr>
</table>
Majiteli dvora zůstali křižovníci až do válek husitských, kdy jim byl odňat po 
dobu 78 let. V r.1498 odkoupil jej tehdejší řádový velmistr Matyáš ze Střebska 
zpět, vydluživ si s vládním dovolením peníze od posledního držitele Matěje 
z Říčan. <br>
Již Matyáš ze Střebska, více však jeho pozdější nástupce, Zbyněk Berka 
z Dubé /1592 – 1606/, věnovali zdejšímu dvoru nevšední péči. Nešetřili obětí, aby 
jej pozvedli ze ssutin, rozšířili jej, ano i přístavbou panského domu ke tvrzi s věží 
ozdobili. Převor  Manner v Liber flavus str. 203 a 258 popisuje zdejší dvůr 
z konce století XVI. asi takto:  "V těchže Dobřichovicích jest i vzácný dvůr, 
jehožto místo podnes pozůstává, vůkol toho dvora bylo štěpí hojnost, ještě pak 
víceji v zděný zahradě, kterouž někdy Generálmistrové, jako nejvíc Antonín 
/1552-1580/ a Zbyněk Berka, milujíce a sobě místo oblibujíce, ze Vlach 
přinesenými kmeny ovoce vysaditi dali a slýchal jsem, že tak mnoho ovoce
tu bývalo, že tři i čtyři neděle lidé měli co sklízeti. Jest tu také vápenice a lom kamene vápeného 
v lesích vonoklaských, jest tu též vinice, která jistě vzácným kmením vinného kořene, jak 
černého tak bílého vína vysázena jest, ovčín, v němž několik set ovec se chovati může, pod tím 
ovčínem jest čistej kus pole, na kterým bývala chmelnice, ale nemívala mnoho chmele, že 
dobytek, ovce tudy hnán souce, velice chmelnici prášil. Z soudu mého vidí se mně, že by 
znamenitá chmelnice byla budoucně, kdyby se vysazovalo pod samým vrchem Vráže v louce 
Wawáczově a v kuse pole, kterýž držel někdy mlynář Berounský."<br>
Tento statek, jež před válkou třicetiletou byl v úplném pořádku a mohl se honosit výstavnými 
budovami, byl křižovníkům za českého povstání r.1619 zabrán. V archivu řádovém se chová 
listina, jíž se řádu zábor statku dobřichovického oznamuje, s pečetěmi a vlastnoručními podpisy 
tehdejších vládců. Začátek listiny zní : "Letha Panie 1619 przy cziasu B.Jana Krzitele Pan 
Waczlaw Sak skrze Comisarze od Direktoruow Narzizené Jaroslawa Otty z Losů a na 
Hlaziwcziho a Adama Vukowanskyho z Wukowan a Na Suchomastich, panství Dobrzichowicský 
náležející K Sspitalu blýz Mostu Prazskeho na místu a k ruce Mattisovy Hiendrichovi hraběti z 
Turnů uveden jest."<br>
Dostal se tudíž zdejší dvůr v držení Bedřicha Matyáše hraběte z Turnů, který jmenoval svým 
správcem pro Dobřichovice Václava Saka z Bohuněvic, tehdejšího hejtmana karlštejnského.<br><br>
Řád byl nucen vyhotoviti inventář všech věcí, udati zásoby všeho obilí, dobytka, cenu apod.<br><br>
Zaseto bylo na zimu :<br>
zimní pšenice ... 150 strychů<br>
žita ... 88 strychů <br>
jarní pšenice ... 50 strychů <br>
ovsa ... 100 strychů <br>
hrachu ... 10 strychů<br><br>
R.1619 bylo při dvoře dobytka:<br>
3 španělské klisny, 4 klisny jiné, jeden kůň, jeden hřebec španělský, 26 krav, 10 kusů dobytka 
jalového, 8 telat, 2 telata pod kravami, 20 starých sviní, 18 prasat odsazených, 2 krmní vepři, 454 
kusů dobytka ovčího, 8 starých husí, 6 slepic, 21 slepic, 32 kuřat, jeden páv a jedna pávice.<br><br>
Obilí:<br>
Jeden stoh obilí ... 900 mandel pšenice,<br>
stoh obilí ... 1200 mandel žita,<br>
stoh obilí ... 900 mandel ovsa.<br>
V stodole zůstalo……180  mandel pšenice, 120 mandel žita, 120 mandel ječmene, 60 mandel 
ovsa, 5 vozů nevymláceného hrachu.<br>
Na lukách … 4 stohy sena.<br><br>

Za celé dobřichovické panství, za role, lesy, ouroční činže, zámek,
domy, inventář bylo křižovníkům zaplaceno 8036 kop míš. 40 gr. 1 fen.
Kromě toho užíval hrabě z Turnů 4 krčmy, které každého teho dne ze
špitálu obyčejně brávaly 10 sudů piva.<br>
Po bitvě na Bílé Hoře byl dvůr křižovníkům navrácen. Zlé válečné
časy, daně nedovolovaly intensívnějšího hospodaření a k tomu byl
dvůr v r.1642 od Švédů vypálen. Trvalo to dlouhou dobu, nežli byl
zase v chod uveden a vybudován. Stodoly se stavěly v r.1663, kámen
se dovážel z Rochot, vápno z dobřichovických vápenic poblíž hřbitova
a cihly z vlastní cihelny.<br>
Převor Pospíchal dojížděl často do Dobřichovic, aby se přesvědčoval 
o postupu stavby. Ve svém denníku z r.1663 si stěžuje ….
"Zedník dílo dělá s nějakejma pacholetami, který mnoho nerozumí.
Nařídil jsem mistrovi, aby vzal dobrý tovaryše, více čeládky, aby
časně hotovi byli. Na stodolách zedníci i tesaři dělají, zedník svým
dílem je nějak váhavý, nemá skoro žádných dobrých zedníků, piple
se se svými pacholaty - tesař ochotnější.<br>
26.V. 1663 Stodoly se dostavují, budou dosti pěkný, chyba - jen dva
mlaty - perny příliš veliké, obilí když se nosí, bude se tříti.
13.VI. 1663. Stodoly zedník sotva do žní dodělá, neb žraním díla
zameškává."<br>
Koncem stol. XVII. byl dvůr zase v úplném pořádku. Řád jej sám spra-
voval, ustanovoval správce, jenž bydlil v zámku. Správcové se často
měnili a byli posíláni na jiné řádové statky jako do Turska, Ďáblic, Hloubětína. Kromě 
správce byli ustanovováni i zřízenci, jako mejstřík n. skoták, řezáč, vinař, kolář, kovář, písař i 
písařka, zahradník i zahradnice, kuchařka.<br><br>
Zápisy ze stol. XVIII. uvádějí všechny deputáty, které všichni zřízenci dostávali:<br>
Pasák koní měsíčně:<br>
1/2 měřice pšeničné mouky,<br>
1/2 měřice hrachu,<br>
1 věrtel žitné mouky,<br>
1/2 věrtele trhaných krup,<br>
1/2 věrtele velkých  krup,<br>
1 žejdlík soli.<br><br>
Dohromady ročně dostávali na deputátu administrátor, sládek, zahradník, myslivec, bečvář a 
vinař … 27 strychů 2 věrtele 3 a 1/2 měřice pšeničné mouky. Mouky žitné 117 strychů, 
ječmene na kroupy 70 strychů, hrachu 18 strychů, soli 598 žejdlíků.<br><br>
Při zvláštních příležitostech, jako při honbách, ve žních, za senoseče aneb při obžinkách byl 
vydáván zvláštní deputát. V poznamenáních z roku 1724 se praví, že ve žních bylo při statku 
zaměstnáno na 60 ženců. Při obžinkách obdrželi ženci společně:<br>
do polévky … 1 věrtel tlustých krup<br>
hrachu … 3 čtvrtce<br>
na buchty mouky … 1 věrtel a 1 čtvrtci<br>
másla každý … 1/2 libry<br>
chleba … 1 bochníček<br>
másla do hrachu a buchet … 2 libry<br>
mléka … 80 žejdlíků<br>
smetany na zadělání měchury … 2 žejdlíky<br>
mléka na měchuru … 80 žejdlíků <br>
soli na všecko … 6 žejdlíků <br>
na měchury mouky … 1 strych  2 věrtele<br>
piva každému … 1 žejdlík<br><br> 
Rychtářovi a šafářovi uděloval ve žních administrátor masa a piva podle libosti a dostával:<br>
Rychtář po celý den masa … 1 libru a piva … 1 pintu.<br>
Po žních dostal rychtář … 2 věrtele pšenice na zrně a 1 strych žita.<br>
Totéž  obdržel i šafář. <br><br>
Mušketýr dostával tolik co ženci.<br> 
Sekáči brali denně od sekání každého obilí, sena, n. otavy, 1 bochníček chleba, vážící 1 1/2 
libry <br>
od strychu ječmene platu … 12 kr. <br><br>
Koncem stol. XVII. a začátkem XVIII. bylo polní hospodářství v rozkvětu, ale od poloviny 
stol. XVIII., zejména po válce sedmileté nastalo zchudnutí. V tom čase vyžadoval statek 
velikých oprav a bylo nutno<br>
1741  sesutou zeď u dvora směrem k mlýnu vystavěti,<br>
1747  nové stáje a klenuté chlévy pro hov. dobytek,<br>
1749  spadly sklepy na mléko a vystaven nový sklep a kolny. <br><br>

Po válkách napoleonských byl důchod a sýpka úplně vyčerpány. V r.1811. píše administrátor  
Jan František Vavrouš, že vypadá všechno jako po vyrabování. Není peněz, deputát není 
možno dávati, budovy i střechy jsou v přebídném stavu. Při správě dvora se vedl zvláštní 
rejstřík, v němž se zaznamenávala sklizeň obilí toho neb onoho roku. V roce 1843 se sklidilo:<br>
pšenice na 180 strychách … 2098 mandel 13 snopů<br>
žita na 60 strychách … 830 mandel <br>
ječmene na 212 strychách … 1385 mandel<br> 
řepky na 10 strychách … 194 mandel <br>
hrachu na 14 strychách … 47 for. <br><br>
Posledním administrátorem byl farář Kalaš. V r.1850 byly pozemky zdejšího dvora pronajaty 
zbraslavskému cukrovaru na 9 let za obnos 7000 fl C.M. Od té doby se velkostatek pronajímá. 
    </p>
    </td>
  </tr>
</table>
<center><a class="menu" href="obsah dvur.htm">zpět</a></center>
</body>
</html>

