<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, V Dobřichovice za válek husitských.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>V. Dobřichovice za válek husitských.</h2></td></tr>
  <tr>
    <td colspan=2>
    <p align="JUSTIFY">
Z obavy, aby nedostaly se při vypuknutí válek husitských Dobřichovice v moc Pražanů, dal je král 
Zikmund zapsati  rytíři Bolechovci z Pušperka, jak svědčí zápis v archivu českém I-504 č.  53, jímž  
zapisuje Zikmund tvrz Dobřichovice s plným panstvím Bolechovci z Pušperka ve 130 kopách gr. míš. 
za službu v zachování hradu pražského zaostalých, i těm 80 kop gr. záškodních a 306 kop za službu tří 
let, jakož list svědčí, jenž dán byl v Berouně léta 1420 na den sv. Šimona a Judy. Ačkoliv byly 
Dobřichovice zapsány Bolechovci, přece aspoň z počátku jich Bolechovec neužíval.<br>
Pražané přitáhli r.1421 před Karlštejn a obléhali jej nadarmo. Při tom tažení rozbořili 
Hrádek a tvrz dobřichovickou. Jeden z rytířů, kteří králi Zikmundovi věrnými zůstali, byl i 
Bolechovec. Dal se uzavříti na hradě Karlštejně a prodělal dlouhé obléhání a dobývání hradu, trvající 
po několik měsíců a končící příměřím, uzavřeným mezi posádkou hradní a Pražany.<br>
To bylo v čase, kdy Křižovníci pro bouře husitské Prahu opustil až na provisora a 
některé bratry ve špitále. Provisor řádu Zbyněk v jistém dorozumění s purkmistrem města pražského 
pečoval o nemocné, ačkoliv Pražané správu špitálu do rukou svých vzali a zároveň i správu statků 
ležících v okolí Prahy, k nimž jmenovitě Hloubětín, Ďáblice, Tursko a vzdálenější Dobřichovice nade 
Mží mezi Karlštejnem a Zbraslaví náležely.<br>
V archivu českém XXVIII-672 jest uveden seznam statků obcí pražskou ujatých a zase 
zcizených, mezi nimž přichází i ,,curia Dobřichovicensis", která patřila Křižovníkům a zapsána byla 
jakémus Liderzonovi. Lidéř neboli Lidrzon, v době obsazení hradu Karlštejna, Dobřichovic, které byly 
králem zapsány Bolechovci, skutečně užíval. Když ale posádka karlštejnská uzavřela příměří 
s knížetem Zikmundem Korybutovičem a Pražany, dala si do podmínek, aby všechna zboží rytířův a 
panošův a všechna zboží kněžská a královská, na němž rytířové a panošové zápisy měli,v pokoji byla 
a na ně nebylo saháno až do sv. Martina r.1432. 
Proto čteme v díle : „Hrady a zámky české" od Sedláčka VI.-55, že posádka 
karlštejnská měla spojení s venkovem a mohla hrad vším možným zásobovati a že 
Bolechovec, který tehdáž Dobřichovice v mocném držení měl /1430/ dva vozy vína červeného 
a bílého z vinice dobřichovické na Karlštejn dopraviti dal. Dle jiného pramene /Höfler, fontes 
rerum Hussiticarum str. 283/ nedošlo vůbec k tomu, že Dobřichovice darovány býti měly 
Pražanům a Lidéřovi, ježto Bolechovec, jsa pod ochranou blízké posádky hradu Karlštejna, 
k jehož obhájcům sám náležel, chránil v Dobřichovicích 
katolický řád a sem nového faráře katolického dosadil. /Lib.confir.VIII D 3/<br>
Později dosáhl Bolechovec ještě několika vesnic okolních. /Arch. český I-504/. V roce 1435 
vzdala se Dobřichovic Dorota, vdova po Jakubovi z Dobřichovic, téhož panství ve prospěch 
Zikmunda, syna Jana Bradatýho. /Arch. č. XXVI-155/. Střídaly tedy Dobřichovice v dobách  
husitských své držitele, jichž jména, pokud bylo možno se dopátrati, byla následující:<br>
Roku 1428 zapsali je Pražané Lidéřovi.<br>
Téhož roku král Zikmund Bolechovci z Pušperka.<br>
Roku 1435 vzdala se jich Dorota ve prospěch Zikmunda, syna Jana Bradatýho.<br>
Dalším držitelem byl Matěj z Říčan, po něm Jan Šrámek a konečně Křižovníci, když je byl 
totiž velmistr řádový Matyáš ze Střebska ze zástavy vykoupil.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

