<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>II, XI Záduší chrámu Páně sv. Martina a Prokopa v Karlíku.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>XI. Záduší chrámu Páně sv. Martina a Prokopa v Karlíku.</h2></td></tr>
  <tr>
    <td colspan=2>
    <p align="JUSTIFY">
Záduším rozumíme movitý i nemovitý majetek, jehož
vlastníkem je ten který kostel. Ku jmění movitému náleží především
inventář kostela, jako obrazy, bohoslužební roucha, kalichy, 
monstrance, korouhve, zvony, kostelní prádlo, dále i peněžní hotovost,
která se v zádušní kase nalézá neb i peněžní pohledávky na úrok 
půjčené. Jmění nemovité jest tolik jako budova kostela sama, hřbitov, 
kostnice, po případě i pozemky, lesy a luka, jež kostel buď odkazem, 
buď darem nebo koupí získal. K záduší náleží mimo to i nadační 
jmění, různé peněžité odkazy, z jichž výnosu jisté úkony se 
vykonávati musí, jako sloužení mše svaté, zvonění, plnění věčné 
lampy, zachovávání hrobů, pomníků a křížů. Orgánům jak církevním 
tak i státním záleželo na tom, aby se se jměním zádušním dobře 
hospodařilo. Proto bylo přísně nařízeno, aby po uplynutí každého 
kalendářního roku skládány byly účty zádušní. Šťastnou náhodou 
zachovaly se v archívu řádovém zádušní účty kostela karlického od 
roku  1617 až po dnešní časy. Z účtů  těchto možno se dověděti 
mnoho zajímavého. Pocházejí z dob války třicetileté, upomínajíce 
mnohdy na časy ještě starší.<br>
Kdykoliv účty byly skládány,dostavil se do Dobřichovic 
buď velmistr řádový neb převor, jako jeho zástupce, později
i  zástupce vládní, krajský hejtman, farář zdejší jako komisař neb 
zapisovatel, dále t. zv. kostelníci neboli správcové záduší. Nejprve 
stanoveno, kteří pro budoucí rok kostelníky budou a při určení 
nových, byli dřívější povinni odevzdati kostelní inventář a zápisky
o příjmech a vydáních, doklady doložené. Po prohlédnutí účtů 
obdrželi t. zv. absolutorium čili sproštění svých povinností. K úřadu 
kostelníků bývaly brány osoby vážné a hodnověrné. Za služby své 
byli odměňováni nějakým platem z kasy kostelní, ale většinou 
zastávali svůj úřad bezplatně. Kapitál, byl-li nějaký pohromadě, nikdy 
nezůstal ležeti ladem a půjčoval se buď hypotékárně, neb na  úrok 3% 
z kopy. Též kupovaly se krávy, jež si rolníci, chalupníci i domkáři 
vypůjčovali a z nich kostelu ročně odváděli buď jednu libru vosku, 
neb 20 grošů, neb 1 libru másla do věčné lampy.<br>
Z roku 1617 zachoval se inventář kostela karlického,
který nás o majetku téhož chrámu přesvědčuje. V kostele byl i:<br>
I. Jeden oltář veliký, na něm obrazové z dříví vyřezávaní Panny Marie, sv. Prokopa a Martina.<br>
II. Obraz malý, na němž jest tabule korunování P. Marie, starý obraz ze dřeva vyřezávaný sv. 
Prokopa, dva krucifixy a jedno ,,resurrexi" s korouhvičkou.<br>
III. Na pravé a levé straně nedaleko velkého oltáře visí na zdech dvě tabule velmi pěkné a na nich 
obrazové malování. <br>
IV. Z nádob posvátných: jedna monstrace mosazná, kaditelnice mosazná, dvě „pacem" beránek 
boží pod sklem krumplovaný neb heftovaný.<br>
V. Kalich veliký stříbrný, pozlacený a na něm kříž a hvězda, druhý kalich stříbrný v prostředku 
pozlacený, dvě cínové konvičky, jedna láhev cínová na víno k Službám Božím.<br>
VI. Na velkém oltáři 4 mosazné svícny, na malém 3 cínové svícny, cínová nádobka pro svátosti, 2 
kotlíčky měděné, jeden pro křtitelnici, druhý pro svěcenou vodu, na věži 4 zvony a 2 malé pro 
oltář. <br>
VII. Missál jeden pražský, tisknutý, druhý missál psaný (není celý), agenda nová pražská, tisknutá, 
druhá malá, stará, psaná, troje knihy staré, potrhané na nic nejsou, kancionál český jeden, 5 ornátů 
v liturg. barvách a potřebné prádlo. Dvě korouhvičky nové pěkné, tupltykitové, na jedné straně sv. 
Pavel a sv. Kateřina na druhé Kristus Pán a P. Maria, obrazové malování. Holí, okolo voskem 
malovaných, okolo dvaceti. Vosku je přes 40 liber, jen není převařený, 2 truhly zádušní. Okolo 
kostela, jak potok dělí vedle mlejna karlického, nachází se k tomu záduší polí neb dědin 3 kusů, na 
ty všechny dědiny neb pole padne semene 30 strychů. K tomu záduší náleží jedna louka, z ní 
každoročně se platí 1 kopa míš. To všechno stromoví, ze strany kostela, jak potok vede, náleží též 
záduší. <br>
K lepšímu porozumění pojednám o účtu kostelním z r.1617. Dne 9. října držán jest počet zádušní 
od J. M. pana Jana Lohela, arcibiskupa pražského z řádu sv. Františka a nejvyššího mistra 
křižovníků s červ. hv., jakožto kolátora sv. Prokopa a Martina ve vsi Dobřichovicích. Po učiněném 
počtu jsou zanecháni předešlí kostelníci: Bartoň Horák, Martin Mareš, Havel Kozel. Tito přijali k 
sobě inventář toho, co v kostele jest. Stanovena byla opětně výměra polí, jichžto bylo 8 kusů, na 
něž padne semena 39 strychů, a t.d. Dle pozdějších zápisů shledáváme, že zádušní pole kostela 
karlického měla výměru: <br>
Top. num. 113, „vedle vrchnostenského"... 9 jiter 1056 sáhů,<br>
top. num. 114, „přes cestu u kostela"… 1 jitro 1193 sáhy,<br>
top. num. 140, „u staré cihelny"… 1198 sáhů,<br>
top. num. 157, „za strouhou"… 3 jitra 279 sáhů,<br>
top. num. 158, „za strouhou"… 2 jitra 78 sáhů, <br>
top. num. 170, „k vinici"… 6 jiter 606 sáhů. <br>
Výměra obnášela dohromady 47 strychů, 2 věrtele dle osevu.<br> 
Zahrady: vedle pole 180 sáhů, vedle cihelny 98 sáhů, u potoka 104 sáhy. <br>
Stav z roku 1915 16 ha, 05 a, 18 m,<br>
Stav z roku 1924, 13 ha, 09 a, 34 m <br>
Před pozemkovou reformou byla pole v 8 kusech, ze kterýchž 3 ha prodány byly na stavební místa, 
zbytek pak směněn za pole, dříve panské, mezi viničnou álejí a karlickou silnicí v jednom kuse.<br>
Zádušních polí užíval dle nejstarších záznamů farář dobřichovický a bylo mu na vůli ponecháno, 
zdali jich chce držeti ve vlastní režii čili nic. Mnozí faráři hospodařili, jiní dávali pole v 
pronájem. Z účtu r.1642 vidíme, že jakýsi Matouš měl pronajat kus pole zádušního, z něhož platil 2 
kopy míš. Mariána markytánka pole za 1 kopu 30 grošů, řezáč panský za 20 grošů. <br>
Za války třicetileté bylo záduší ochuzeno, kostel vydrancován, pole zůstala neoseta, dluhy nikdo 
neplatil, takže na opravu kostela nedalo se pomýšleti a ani toho nejnutnějšího nebylo lze ze záduší 
opatřiti. Po válce bylo intensivně hospodařeno a v r.1690 po zaplacení výloh zůstalo na hotovosti 
121 fl, v r.1703 1062 fl, čímž  bylo umožněno, že se dala provésti důkladná oprava chrámu Páně. V 
r.1712, kdy vyhořela škola a 17 stavení, mělo záduší takovou hotovost, že mohlo postavit novou 
školu v r.1716 za obnos 544 fl 49 kr.<br>
Kdykoliv záduší něco ušetřilo, dal se přebytek buď na opravu chrámu Páně, na zakoupení 
bohoslužebných nádob, na opravu hřbitova a pod.. Dosti velkou škodu utrpělo záduší dne 
21.II.1714 , kdy skrza Jana Kopu, otce jeho a syny dva tovaryše kteří pokoj administrátora a truhly 
a celý zámek  slezli a zloupili , kromě mnohých věcí i 107 fl zádušních peněz uloupili. Jinou škodu 
utrpělo záduší dne 1. I. 1795 , kdy farář Krombholtz zúčastnil se pohřbu velmistra Suchánka. 
Neznámý zloděj zlomil portál kostela a odnesl ciborium, rozházev hostie , též i zlatou monstranci, 
která se ale po 3 nedělích našla na poli Horákově.<br>
Koncem stol. XVIII. založeny byly při zdejším chrámu Páně některé nadace mešní, k nimž 
se v následujících letech i jiné přidružily. Koncem r.1925 obnášelo jmění zádušní 4583 Kč 46 h.<br>
Účty se skládají v ústřední kanceláři řádu křiž. s červ.hv. v Praze a komisařem a 
účetním záduší je ředitel ústřední kanceláře v Praze.
    </p>
    </td>
  </tr>
</table>
<center><a class="menu" href="obsah2.htm">zpět</a></center>
</body>
</html>

