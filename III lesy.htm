<!DOCTYPE html>
<html lang="cs">
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III O lesích dobřichovických.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>O lesích dobřichovických.</h2></td></tr>
  <tr>
    <td colspan=2>
    <p align="JUSTIFY">
Lesy Dobřichovické křižovnické se rozkládají za Karlíkem směrem k Vonoklasům a mají výměry 
131.57 ha. U Vonoklas hraničí s lesy zbraslavskými a karlštejnskými. Počítá se k nim i třešňovka 
a Krásná stráň. Část lesa nad Hrádkem sluje v Kladivách bylo koupena od velkostatku 
zbraslavského r.1906, pak bylo koupeno pole Špačkovo 1911 a pole od Moravce a Tůmové z 
Vonoklas, dále t.zv. Vrchoviště vyměněno za zakoupené pozemky Tůmovy od panství 
zbraslavského. Názvy jednotlivých oddílů zůstaly z nejstarších dob nezměněny. Dosud se mluví o 
cestě roblínské, o Hrádku, o poli Kunšově, Bukovce, o lese Kůželáku, o háji hrdinovském, o poli 
koníčkovském, kreysovém, zvaných po dřívějších majitelích na Vonoklasích.<br>
Další názvy jsou: V Satance, Matyášovo pole,  Plačtivá stráň, kravská pěšina, stráň nad rybníkem, 
Vrchoviště, Špačkův palouk, Maštale, v Sosníčku, pod Hrádkem, v Kladivách, Vysoký vrch, u 
třech mezníků n. u třech rychtářů, Peluňková stráň (se vzácnou květenou).
Převládajícím lesním útvarem jsou háje dubové a smíšené vedle nich i bučiny. Smrk i borovice 
jest tam stromem druhotným. Pěkná část smrkového porostu sluje Sosníček.<br>
Větší výměra lesů se nalézá na pravém břehu řeky Berounky a hraničí s lesy obce Dobřichovic, 
Řitky, Mníšku, Řevnic a Letů. Výměra obnáší 510.18 ha. Jsou to lesy většinou jehličnaté, ale 
veliké plochy zaujímají listnáče duby a buky. Svah směřující k řece je rozerván několika 
hlubokými roklemi, jež se nazývají: Malá, Sudičná, Červená a Kejná rokel. Jména jiných oddílů 
pocházející z dávných dob jsou: Pod Chlumem, na Kopaninách, na krásné vyhlídce, v Kejné, v 
Tabulách, na Pupku, malé a velké doubí, u Obrázku, ve Verkštatě, Chlum, v Chlumečku, v Bučí,
Šťáralova cesta, v Nůši, Pod Výskoky, Hvíždinec, u Studánky, v Jedličí, u staré Boudy, Roviny, u 
Buku, na Pískách, v Pláštíku, v Pavlovce, Dlouhé mýto, u Šraňku, u Trojáku.<br>
Tyto lesy byly v létech 1918-1923 z velké části zničeny mniškou. V r.1918 vyskytla se ojediněle 
a podporována příznivým počasím, rozmohla se netušenou měrou v r.1920-1921. Krásné 
jehličnaté lesy v nejlepším stáří byly zničeny. V r.1922 vyskytla se v housenkách polyedrická 
nemoc a housenky zhynuly. Zničeno bylo 103.30 ha nejkrásnějších smrkových porostů. Borovice 
zůstaly ušetřeny, listnaté byly sice ožrány, ale nezhynuly. V revíru karlickém se vyskytla mniška 
měrou daleko menší a nakažena polyedrickou nemocí, tak že tam nezpůsobila větších škod.
    </p>
    </td>
  </tr>
</table>
<center><a class="menu" href="obsah dvur.htm">zpět</a></center>
</body>
</html>

