<html>
<head>
<meta charset="UTF-8">
<meta name="GENERATOR" content="EasyPad 3.1 from http://easypad.fwd.cz">
<title>III Panský ovčín.</title>
<link rel="stylesheet" type="text/css" href="styly.css">
<script language=JavaScript src="menu.js"></script>
</head>
<body>
<table cellpadding=10>
  <tr>
    <td width="5%"></td>
    <td><h2>Panský ovčín.</h2></td></tr>
  <tr>
    <td colspan=2>
    <p align="JUSTIFY">
V místech, kde dnes stojí domek č. 9 a obydlí pokrývače Bohutínského, stával za starých dob 
ovčín. Býval dosti prostorným, ježto se za starých dob chovalo mnoho ovec, ježto jak při 
velkostatku, tak i u hospodářů 1/3 polí se nechávala ležet ladem. Ještě podnes se říká v mnohém 
statku nějakému starodávnému, obyčejně sešlému chlévu, ovčín. O zdejším panském ovčíně se děje 
zmínka již v r.1582, kdy se velmistr Medek přimlouval za ovčáka Martina z Dobřichovic, jenž 
vězením na Karlštejně byl držán, jsa v těžkém podezření za příčinou nějakého lotra, jehož v 
Lišanech oběsili a kterýž na trápení vyznal, že prý slyšel, kterak Martin Vovčák kradené ovce pana 
purkrabího přechovává, což se s pravdou nesrovnávalo.<br>
Panský ovčák, jemuž se říkalo "Masterknecht", měl k ruce slouhu neb čeledína a byl pro oba 
ustanoven deputát. Ovčákovi patřila sedmá neb osmá ovce, jak kde bylo obyčejem a byl povinen 
ovčák dávati ze svého sedmý neb osmý díl soli. <br>
Na 600 bahnic a 600 jalové dobytka ovčího držáni byli 3 slouhové.<br>
Na 100 bahnic dávala se 1 bečka soli, na 100 jalového 1/2 bečky.<br>
Na 100 bahnic 6 for sena, na 200 jalového 6 for otavy.<br>
Panský a ovčácký dobytek musil míti znamení.<br>
Ovčácký mistr měl ze dvora 2 krávy a službu podle smlouvy. Ročně 20 strychů žita, 3 str. pšenice, 
3 str. ječmene, 3 str. hrachu, 4 str. ovsa pro husy.<br>
Slouha měl na deputátu: měsíčně 1 misku pšeničné mouky, ročně 1 str. a 2 věrtele pšenice, měsíčně 
2 věrtele  žitné mouky. Na zrně ročně 9 str. žita, měsíčně 1 čtvrtci hrachu, ročně 1 strych ječmene, 4 
str. krup a měsíčně 2 žejdlíky soli.<br>
Převor Manner ve svém urbáři se zmiňuje, že v Dobřichovicích se chovalo mnoho ovec, poněvadž 
píce zelené, item slam ječných, hrachových, ovesných s požehnání božího hojnost bývá. <br>
V r.1663 bylo nařízeno ovčáku, aby nakoupil 300 kusů ovčího dobytka, dal do pořádku lísy a kůži 
padlého dobytka aby odevzdával do důchodu. Ovčák se vydal na cestu a maje sebou zdejšího  řezníka 
Daniu, přihnal z Karlštejna 124 kusů bahnic. Pravil, že povstal křik, že ovce málo platí, jindy že 
dával řezník za skopce 1 zl 15 kr. <br><br>
Začátkem listopadu r.1663 bylo při dvoře chováno:<br>
124 kusů bahnic z Karlštejna...za 132 zl<br>
63 kusů bahnic z Lahovic...za 69 zl<br>
50 kusů bahnic od ovčáka dobřichovického...za 55 zl<br>
20 kusů bahnic od Bachora...za 20 zl<br>
12 kusů bahnic od jiných...za 10 zl<br>
37 kusů bahnic ze Slivence...za 37 zl<br>
14 kusů bahnic od p. děkana velvarského<br>
36 kusů jehniček<br><br>
Ovčín sloužil za obydlí ovčáku, jeho pomocníku a podruhům a potřeboval během času mnohých 
oprav . V r.1739 byl jednak z části, jednak z gruntu vystaven, dána nová vazba, krovy a štíty a byl 
novými sloupy a mramorovými kameny a pilíři podsazen. Nad ovčínem byl letočetný nápis /lat./: 
Opraven v roce, v němž byla taková zima, že zpustošila nivy a zhubila krutým osudem dvourohé. V 
roce 1745 stal se starý ovčín nezpůsobilým a vybudován nový v místech, kde stojí dnešní dům č. 7 
/židovna/.  Za stavby byly ovce chovány ve dvoře, ve zvlášť oddělené části ve chlévě. Začátkem 
r.1820, kdy úhoření  přestalo a bylo polní hospodářství intensivněji vedeno, byl ovčín zrušen a 
ovce se více nechovaly.

    </p>
    </td>
  </tr>
</table>
<center><a class="menu" href="obsah dvur.htm">zpět</a></center>
</body>
</html>

